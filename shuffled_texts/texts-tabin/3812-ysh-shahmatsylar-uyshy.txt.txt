Республика командаһы составында беҙҙең райондан да ике ҡыҙ  бар ине (һүрәттә). Ярышҡа бик күп ҡатнашыусылар йәлеп ителеп, юғары кимәлдә үтте.  
- Костромалағы сығышты мин беҙҙә төрлө йәштәге талантлы спортсылар үҫеп килеүен раҫлаусы уңыш тип баһалайым, -  тине Башҡортостан Республикаһы Шахмат федерацияһы рәйесе Филүс Ишбулатов.  – Элек бындай беренселектәрҙә беҙҙең малайҙар-ҡыҙҙар айырым осраҡтарҙа ғына уртасанан юғары һөҙөмтә күрһәтә ине, ә әле барыһы ла күпкә яҡшыраҡ сығыш яһаны.  Киләһе турнирҙар республикабыҙ вәкилдәре өсөн тағы ла уңышлыраҡ булырына нигеҙ бар.
 Лиана Сәйфетдинова менән Милена Проценко баҫалҡыраҡ сығыш яһаһа ла, шундай юғары кимәлдәге ярышта ҡатнашыу үҙе үк ҙур мәртәбә ине.  Унда Рәсәйҙең төрлө төбәктәренән 529 бала ҡатнашты. Башҡортостандан биш йәш шахматсы Кострома ҡалаһында үткән Рәсәй беренселегендә ҡатнашты.  Башҡортостан исеменән өфөләр Алексей Игнатьев, Родион Гаймалеев һәм Ләйлә Тәбермәкова, ғафуриҙар Милена Проценко, Лиана Сәйфетдинова сығыш яһаны.  Родион менән Ләйлә лә, партияларҙың күпселегендә еңеп, турнир таблицаһының юғарғы өлөшөнә эләкте.  Беҙҙекеләрҙән иң яҡшы күрһәткес һигеҙ йәшлек Алексей Игнатьевта – ул 11 партияның етәүһендә еңеп, буласаҡ шахмат "йондоҙ”ҙарының ТОП-10 исемлегенә инде. 