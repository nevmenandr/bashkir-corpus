 Йәйҙең бер көнө йылды туйҙыра, тип бушҡа ғына әйтмәйҙәр.  Көнө түгел, сәғәте ҡәҙерле ҡыҙыу  мәлдә һәр кем үҙ хәстәрлектәре менән йәшәй.  Һауа торошоноң тотороҡһоҙлоғо һәр ҡайҙа эштәргә ҡамасау булыуға ҡарамаҫтан, июль айы һәр йәһәттән ҡыҙыу осор булып һанала.  Был мәлдә мәшәҡәттәр етерлек: күктән болоттар таралып, ҡояш күренеү менән баҫыуҙарҙа, шәхси хужалыҡтарҙа бесән әҙерләргә тотонорға, йорт-баҡса эштәренә лә өлгөрөргә кәрәк, яйлап ҡына бешкән емеш-еләктән ҡайнатма-компоттар әҙерләйһе лә бар.  Әммә гәзиттең йөкмәткеһе тап һеҙҙән килгән көнүҙәк темаға яҙылған, уҡымлы мәҡәләләр, хеҙмәт алдынғылары, уңғандар, булдыҡлылар хаҡындағы һүрәтләмәләр, ҡыҙыҡлы, фәһемле мәғлүмәттәр менән тулылана, байый.  Хөрмәтле уҡыусылар!  Аҡыллы кәңәштәр, эшлекле тәҡдимдәр, йөкмәткеле хаттар  көтөп ҡалабыҙ һеҙҙән. Ысынлап та, йәйге мәшәҡәттәр башланып, ауыл кешеһе тауыҡ сүпләһә лә бөтмәҫлек эштәрҙән бушамаған осорҙа хаттар ҙа кәмей төшә.  Балаларҙың йәйге каникулдарының икенсе айы, уҡыусыларҙың бишенсе хеҙмәт  сиреге бара,  ошо мәлдә кемдер ялға юллана, араларында ниндәй ҙә булһа файҙалы шөғөл табып, ғаилә бюджетын тулыландырған мәктәп уҡыусылары ла бар.  Шундайҙар тураһында ауыл хәбәрселәре  яҙып ебәреп торһа, бик шат булыр инек. Мөхәрририәт.   Мең төрлө мәшәҡәттәргә сумған ауыл кешеһенең ҡулына ҡәләм алырға ваҡыты ла ҡалмайҙыр.   Июнь айында редакция почтаһы гәзит уҡыусыларҙан килгән хаттарға ныҡлы бүҫкәрҙе: ни бары 23  хат алдыҡ. 