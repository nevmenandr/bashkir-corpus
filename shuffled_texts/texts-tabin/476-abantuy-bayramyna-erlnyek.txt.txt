Әүәлдән килгән халыҡ йолаларын һаҡлау һәм нығытыу, сәнғәтте, фольклорҙы һәм спортты үҫтереү, район халҡының рухи ихтыяжын ҡәнәғәтләндереү һәм уларҙың ялын ойоштороуҙы камиллаштырыу маҡсатында район Хакимиәте яҙғы баҫыу эштәре тамамланыу уңайынан 2013 йылдың 9 июнендә халыҡ байрамы – Һабантуй үткәреү тураһында ҡарар ҡабул итте. Мәҙәниәт бүлегенә байрам сиктәрендә профессиональ һәм үҙешмәкәр артистарҙың сығыштарын әҙерләү, билдәле фән һәм мәҙәниәт эшмәкәрҙәре менән осрашыуҙар, "Берҙәмлек - Содружество” 
фестивале ҡунаҡтарының сығышын ойоштороу, туризм һәм спорт, йәштәр эштәре буйынса секторға милли һәм халыҡ спорт төрҙәре буйынса ярыштар, күмәк халыҡ уйындары үткәреү, "Һабантуй – 2013” байрамын әҙерләү һәм үткәреү буйынса комиссияға дүрт номинация буйынса "Иң яҡшы ауыл ихатаһы” конкурсы үткәреү һәм еңеүселәрҙе Һабантуйҙа бүләкләү бурысы йөкмәтелә. Хакимиәттең ауыл хужалығы бүлегенә, агросәнәғәт комплексы предприятиелары, хужалыҡтар, сәнәғәт предприятиеларына:
- "Һабантуй – 2013” байрамына әҙерлек һәм уны үткәреү барышында ауыл хужалығы предприятиелары, крәҫтиән (фермер) хужалыҡтары хеҙмәт коллективтарының ҡышҡы-яҙғы эшмәкәрлегенә йомғаҡ яһарға, етештереүҙең һөҙөмтәлелеген күтәреү, хужалыҡ итеүҙең заманса формаларын индереү, иҡтисади мөнәсәбәттәрҙе камиллаштырыу, ауылдарға газ индереү, юл төҙөлөшө һәм төҙөкләндереү буйынса бурыстарҙы тикшереү; Юғары күрһәткестәргә өлгәшкән хеҙмәт алдынғыларын бүләкләү буйынса тәҡдимдәр әҙерләргә ҡушылды. Байрам саралары сиктәрендә "Берҙәмлек – Содружество” халыҡ-ара милли мәҙәниәттәр фестивале ҡунаҡтарын ҡаршылау планлаштырыла. Район Хакимиәте ҡарары нигеҙендә "Һабантуй – 2013” байрамын әҙерләү һәм үткәреү планы, комиссиялар составы һәм ойоштороу комитеты раҫланды. Шулай уҡ район эске эштәр бүлеге начальнигы И.М.Фәхретдиновҡа байрам саралары барышында йәмәғәт тәртибен һаҡлауҙы, үҙәк район дауаханаһының баш табибы З.Ә.Ҡужинаға байрамда ҡатнашыусыларға медицина ярҙамы күрһәтеүҙе, 74-се янғын часы начальнигы В.В.Отмаховҡа – янғын һүндереү машинаһының дежур итеүен, "Табын” һәм "Звезда” район гәзиттәренә "Һабантуй – 2013” халыҡ байрамына арнап махсус сығарылыш әҙерләү бурысы йөкмәтелде.
