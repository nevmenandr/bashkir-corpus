 Эшҡыуарҙарҙың хоҡуҡтарын яҡлау буйынса Уполномоченныйҙар институты эшмәкәрлегенә РФ Президенты Владимир Путин юғары баһа бирҙе. Эшҡыуарҙарҙың хоҡуҡтарын яҡлау буйынса РФ Президенты эргәһендәге Уполномоченный Борис Титов был вазифаға 2012 йылдың июнь айында тәғәйенләнгән ине.
 Шуныһын да билдәләп үтергә кәрәк, илебеҙҙә эшҡыуарҙарҙың хоҡуҡтарын яҡлау буйынса Уполномоченный вазифаһы тәү башлап 2012 йылда Башҡортостанда булдырылған ине.  Республиканың тәүге бизнес-омбудсмены булып Р.В.Ғибаҙуллин һайланды.  Эшҡыуарҙарҙың хоҡуҡтарын яҡлау буйынса РФ Президенты эргәһендәге Уполномоченный Борис Титов менән осрашыуы барышында Владимир Путин: "Һеҙ үҙегеҙҙең ярҙамсыларығыҙ менән был институтты, был системаны булдырыуға өлгәштегеҙ.  Бөгөн эшҡыуарҙар осраған ҡаршылыҡтарҙы һеҙ күтәреп сығаһығыҙ һәм һеҙҙең хеҙмәттең кәрәкле булыуын иҫбат иттегеҙ”, - тине һәм уны тағы ла бер мөҙҙәткә ошо вазифала ҡалдырыу тураһындағы Указға ҡул ҡуйҙы.   Башҡортостанда ла Уполномоченныйҙар институтының мөһимлеген билдәләп, Башҡортостан Республикаһы Башлығы Рөстәм Хәмитов 2017 йылдың апрель айында Р. Ғибаҙуллин кандидатураһын тағы ла биш йылға вазифаһында ҡалдырыу буйынса БР Дәүләт Йыйылышы – Ҡоролтайға тәҡдим итте һәм депутаттар уны бер тауыштан хупланы.  ”Рәсәй Федерацияһында эшҡыуарҙарҙың хоҡуҡтарын яҡлау буйынса уполномоченный тураһында” федераль закон ҡабул иткәндә республикабыҙҙың был тәңгәлдәге тәжрибәһе киң ҡулланылды. 