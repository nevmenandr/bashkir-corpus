Халыҡ-ара форумдағы еңеүе менән ауыл эшҡыуарын ҡотлайбыҙ һәм тағы ла ҙурыраҡ еңеүҙәр, ҡаҙаныштар  теләйбеҙ!
 Форумда ҡатнашыусылар ауыл биләмәләрендә ауыл туризмын, халыҡ кәсептәрен һәм башҡа тармаҡтарҙы үҙләштереү йәһәтенән Рәсәй субъекттарының, сит илдәрҙең тәжрибәһен өйрәнде. Был сарала районыбыҙҙың Бельский ауыл биләмәһендәге  "Күркәм дөйәғоштар" крәҫтиән (фермер) хужалығы (етәксеһе Әлфиә Смирнова) лайыҡлы сығыш яһаны һәм уларҙың эшмәкәрлеге башҡаларҙа ҙур ҡыҙыҡһыныу уятты.
"Ауыл туризмы һәм ауыл халҡының альтернатив мәшғүллеген  үҫтереү өлкәһендә юғары ҡаҙаныштарға өлгәшкән өсөн” конкурсында "Күркәм дөйәғоштар" кх-һы "Ҡунаҡсыллыҡ йәһәтенән иң яҡшы предприятие” номинацияһында көмөш миҙалға лайыҡ  булды.  Рәсәй буйынса иң ҙур делегация Башҡортостандан булып, барлығы 70-тән ашыу крәҫтиән (фермер) хужалыҡтары, шәхси эшҡыуарҙар, яуаплылығы сикләнгән йәмғиәттәр, мәғлүмәт-консультация үҙәктәре ошондай мәртәбәле форумға барҙы. 