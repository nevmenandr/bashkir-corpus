Ә беренсе булып юл ярыу һис тә еңел булманы – өлкәнерәк йәштәге яҡташтарым, моғайын, ул көсөргәнешле ваҡытты әле лә яҡшы хәтерләйҙер. Бөгөн бик күптәрҙең яратҡан баҫмаһына әүерелгән «Табын» гәзитен булдырыуҙа рухи ярҙам күрһәткән райондаштарыма, уның менән ихлас хеҙмәттәшлек иткән ауыл хәбәрселәренә оло рәхмәт һүҙҙәремде еткерге килә.  Был баҫма бай йөкмәткеле мәҡәләләре, һутлы теле, матур биҙәлеше, иң мөһиме – халыҡсанлығы менән бөгөн дә күңелдәрҙе арбай. Матур йолалары менән дан ҡаҙанған «Табын» гәзите артабанғы йылдарҙа ла милли асылыбыҙға юл күрһәтеүсе, яҡшылыҡҡа, изгелеккә әйҙәүсе Рухнамә булып һәр саҡ алда барһын.  Нияз Сәлимов, 
	"Табын" гәзитенең 1991-1994 йылдарҙағы мөхәррире.


 Һәр баҫманы йәшәткән һәм йәшнәткән көс – ул халыҡ, гәзит уҡыусылар.  Шуныһы мөһим: бер төркөм зыялыларҙың бынан 25 йыл элек күрһәткән башланғысы - тәүәккәллеге һәм ҡыйыулығы - артабанғы йылдарҙа башҡа төбәктәрҙә лә ошондай уҡ үҙаллы башҡорт баҫмаларының тыуыуына килтерҙе.  Уҙған быуаттың 90-сы йылдарында, республикабыҙҙа милли хәрәкәт көсәйеп, халыҡтың үҙаңы күтәрелә барған мәлдә, райондаштарымдың рухи ихтыяжы булып барлыҡҡа килгән «Табын» гәзитенә сирек быуат та булып киткән.  Был тарихи факт менән ғафуриҙар хаҡлы рәүештә ғорурлана ала. Фәҡәт һеҙҙең тырышлыҡ һәм редакция хеҙмәткәрҙәренең фиҙаҡәрлеге менән генә үҙебеҙ хыялланған гәзитте донъяға тыуҙырҙыҡ бит!  Районыбыҙҙың социаль-иҡтисади, рухи-мәҙәни йылъяҙмаһына әүерелгән, йәмғиәттәге үҙ бурыстарын лайыҡлы атҡарған «Табын»ға яңы үрҙәр, ҡәҙерле ҡәләмдәштәремә көн ҡаҙағына һуҡҡан мәҡәләләр, яңы табыштар теләйем!
 Ул - Башҡортостанда иң тәүгеләрҙән булып дубляж, йәғни тәржемә хәленән арынып, саф башҡорт телендә нәшер ителгән баҫма. 