Ә беҙ ошо илһөйәрлек йолаһын, һуңғы һулышҡа ҡәҙәр Тыуған илеңде, халҡыңды һаҡларға тырышыу миҫалдарын киләсәк быуындарға тапшырырға бурыслыбыҙ. Аҡ ҡағыҙға төшкән һүҙҙәрҙең мәғәнәһе лә әллә күпме кешегә барып етә.  Ә улар менән һәр осрашыуҙың әһәмиәте иһә баһалап бөткөһөҙ. 5 майҙа, совет осоронда байрам ителгән Матбуғат көнөндә, Бөйөк Еңеүҙе яҡынайтыу өсөн көсөн йәлләмәгән, гәзит-журналдарҙағы яҙмалары менән халыҡты Еңеүгә әйҙәгән яугир ҡәләм оҫталары йәнә Матбуғат йорто бинаһына йыйылды.
– Ҡыҙғанысҡа ҡаршы, ветеран-журналистарыбыҙ сафы кәмегәндән-кәмей.  Яугир журналистар үлемһеҙ ҡаһарманлыҡ ҡылған, тимәк, үҙҙәренең гражданлыҡ бурысын үтәгән.  Бөйөк Ватан һуғышында ҡатнашҡан ветеран-журналистарыбыҙға ҡарата булған ихтирам да ана шулай икһеҙ-сикһеҙ.  Ҡаһарманлыҡ серле бер ут кеүек ярала ла даны уның тирә-яҡҡа тарала.  Башҡортостан Журналистар союзы йыл һайын ойошторған бындай сара күптән матур йолаға әүерелде.  Ә улар менән һәр осрашып һөйләшеүҙе көтөп алабыҙ.  Ғөмүмән, Союз тарафынан ветерандар менән эшләүгә етди иғтибар бүленә, – ти Башҡортостан Журналистар союзының яуаплы секретары Фәнил Ҡоҙаҡаев.