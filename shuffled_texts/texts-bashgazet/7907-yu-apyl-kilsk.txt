Баш ҡалабыҙҙы республиканың төп һыу артериялары тип һаналған йылғалар уратып алған, шуға ла Өфөнөң ҡайһы бер райондарын һыу баҫыу ихтималлығы көслө.  Ағиҙелдең кимәле — 680 – 780, Ҡариҙелдеке — 710 – 810, Димдеке 610 – 710 сантиметрға етер, тип фаразлана.  Ҡалала яҙғы һынауға әҙерлек күптән башланды.  Ул 53 ҡотҡарыусынан, 19 йөҙөү сараһынан тора. Яуаплы хеҙмәттәр ҡала юлдарын, урамдарҙағы һыу ағыҙыу коллекторҙарын таҙартты. Айырыуса быйыл, ташҡындың ҡапыл күтәрелеүе хәүефе ҙур булғанда, был мәсьәлә көнүҙәк.
 Ҡотҡарыусылар һәм гидроэнергетиктар билдәләүенсә, Затон, Дим, Нижегородка биҫтәләрендә, Кооператив аҡланында йәшәгән кешеләргә ташҡынға әҙер булыу фарыз. Тик был осраҡта донъя малы тураһында түгел, тәү сиратта хәүефһеҙлек хаҡында уйларға кәрәк.  Баш ҡала эргәһендәге йылғалар ғәҙәттәгенән бер-ике көнгә иртәрәк асыласаҡ.  Әгәр ҙә көтөлмәгән хәл тыуһа, тиҙ арала ярҙамға киләсәк ҡотҡарыусылар төркөмө — “112” хеҙмәте — эшләй.  Ҡариҙел йылғаһы 4 – 10 апрелдә боҙҙан әрселһә, Ағиҙел менән Димдең өҫтө саҡ ҡына һуңғараҡ асылыуы көтөлә.  Алдан күҙаллауҙар буйынса, баш ҡалала 3500-ҙән ашыу кеше йәшәгән меңдән ашыу йорттоң һыу баҫҡан биләмәлә ҡалыуы ихтимал.  Шулай ҙа һыуҙың йылғалар ташыу сәбәпле генә түгел, ҡарҙың тиҙ иреүенә бәйле лә ҡалҡыуы бар.  Уҙған йылдағынан һабаҡ алып, халыҡ бурҙарҙан ҡурҡа һәм йортон ташлап китеүҙән баш тарта. 