Башҡортостан Дәүләт Йыйылышы – Ҡоролтай депутаты Римма Үтәшеваның һүҙҙәренә ҡарағанда, туған телдәрҙе уҡытҡанда, беренсенән, дәресте ҡыҙыҡлы итеп үткәреүгә, икенсенән, сифатҡа иғтибарҙы арттырыу зарур.

– Туған телдәрҙе өйрәнеү программаһы булырға тейеш, – тине депутат.  Улай ғына ла түгел, Рәсәй Федерацияһының Конституцияһы һәм закондары тулы күләмдә һәм бер ниндәй сикләүһеҙ туған телдәрҙе өйрәнеүгә хоҡуҡ бирә. Йошкар-Ола ҡалаһында милләт-ара мөнәсәбәттәр буйынса Совет ултырышында Владимир Путин, туған телдәр – илебеҙ халыҡтарының ҡаҙанышы һәм уларға ҡарата һаҡсыл ҡараш талап ителә, тип асыҡ әйтте.  Римма Әмир ҡыҙы туған телдәрҙе өйрәнеү буйынса “түңәрәк өҫтәл” барышында билдәләүенсә, программаға килгәндә, уны сифатлы һәм ҡыҙыҡһын­дырырлыҡ итеп төҙөргә кәрәк, ә бына дәреслектәргә ҡытлыҡ, ысынлап та, бар. Хәйер, республикабыҙҙа туған телдәрҙе уҡытыу мәсьәләләренә арналған төрлө кәңәшмәләр даими үтә. – Бөтә Рәсәйгә таралған берҙәм стандарт бар. 