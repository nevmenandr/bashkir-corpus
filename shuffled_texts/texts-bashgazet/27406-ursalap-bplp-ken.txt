Республика Башлығы Рөстәм Хәмитов уҡытыусыларҙың август кәңәшмәһендә, Башҡортостанда төрлө кимәлдәге мәғариф учреждениеларының
үҙ-ара бәйләнеш селтәре һүлпән ойошторолған,
тип белдергәйне.
— Һәләтле балалар менән системалы эштең яйға һалынмауы, олимпия хәрәкәтенең һүлпәнәйеүе, һөҙөмтәләрҙең насарайыуы ошоға бәйлелер.  Беҙгә мәсьәләне хәл итергә кәрәк.  Һәр мәғариф ойошмаһында йәш таланттар менән эшләү өсөн белгестәр булырға тейеш, — тине республика етәксеһе.  Журналистар менән осрашыуҙа мәғариф министры Гөлназ Шафиҡова Башҡортостанда Һәләтте үҫтереү үҙәге асыу хаҡында хәбәр итте.
— Хәлде яйға һалыу өсөн Һәләтте үҫтереү үҙәге ойошторабыҙ.  — Беҙгә иһә күнекмә йыйындары үткәреү, һәләтле балаларҙы һайлап алыу өсөн үҙәкте электрон майҙансыҡ, ресурстар менән тәьмин итергә кәрәк. Әлегә тиклем беҙҙә Бөтә Рәсәй уҡыусылар олимпиадаһының төбәк этабын ойоштороу менән шөғөлләнгән өс кеше эшләгән ябай үҙәк кенә бар ине, — тине Гөлназ Шафиҡова.  — Мәғариф министрлығына ошо эште көйләргә, һәләтле йәштәрҙе үҫтереү өсөн шарттар булдырырға кәрәк. Министр әйтеүенсә, республикала һәләтле балалар банкы, уларҙы әҙерләгән уҡытыусылар, махсус лагерҙар юҡ.