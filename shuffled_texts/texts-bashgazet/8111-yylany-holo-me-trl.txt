Һуңғы көндәрҙә күп йылғаларҙа һыу артыҡ күтәрелмәне.  Экология, гидрология һәм техноген характерлы хәүеф тураһында ла мәғлүмәт юҡ. Эҫем иһә, күрһәткестәргә ҡарағанда, быйыл бик ташмаған.  Павловка һыу һаҡлағысында һыу кимәле бер сантиметрға кәмегән. Мәҫәлән, Ағиҙел Өфө тирәһендә тәүлек эсендә 4 сантиметр юғалтһа (471 см), Бөрө янында ошо уҡ йылға 70 сантиметрға күтәрелгән һәм 684 см тәшкил итә. Башгидромет белгестәре хәбәр итеүенсә, Өфөлә ташҡындың иң киҫкен мәле 23 апрелдән 28-енә тиклем буласаҡ.  Йылғаның хәлен күҙаллауы ауыр.  Тик бөгөндән тағы йылына башланы, тимәк, һыуҙың артыуын көтөргә кәрәк.
 Һыу һаҡлағыстарға килгәндә, улар ҙа ташыуын дауам итә.  Бәләкәй йылғаларҙың торошо ла тәүлегенә әллә нисә ҡат үҙгәрә.  Йомағужа тәүлегенә 121 см, Нөгөш — 53 см, Ыҫлаҡ 10 сантиметрға артҡан.  Бығаса ташыуҙан туҡтабыраҡ торған Ашҡаҙар Яңы Федоровка янында 67 сантиметрға күтәрелгән.  Ә Стәрле йылғаһы, киреһенсә, кәмеүгә бара (тәүлек эсендә — 31 сантиметрға).  Әле уның кимәле 488 сантиметр (тәүлек эсендә 71 см юғалтҡан) булһа, былтыр ошо уҡ көндө 616 сантиметр тәшкил иткән. Әлегә ташҡынға бәйле киҫкен осраҡтар теркәлмәгән.  Өфө йылғаһы Шакша тирәһендә 21-енән 27 апрелгәсә, Ҡыҙылъярҙа 22-һенән 28 апрелгәсә иң юғары нөктәһенә етәсәк, ә Эҫем 18 апрелдән 24-енәсә ташасаҡ. Ағиҙел йылғаһының Ар ташы янында 21 — 27 апрель, Бөрө тирәһендә 25 апрелдән 1 майға тиклем иң ташҡан мәл көтөлә.  Сәбәбе — көндәрҙең сағыштырмаса һалҡын тороуында. 