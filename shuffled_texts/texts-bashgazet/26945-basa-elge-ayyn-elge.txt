Әгәр ҙә көн һайын еләк ашаһаң, иммун системаһы һәм ҡан тамырҙары нығына.  Ул киҙеү вирустарына ҡаршы көрәшә, тимәк, йылы миҙгелдә еләк менән һыйланып, организмды ҡышҡы ауырыуҙан да һаҡлайһығыҙ. Бынан тыш, баҡса еләге тәбиғи бәүел ҡыуҙырғыс һәм бауырҙы тынысландырыу­сы сара иҫәпләнә.  Бер юлы артыҡ ауырлыҡтан да ҡотолорһоғоҙ.  Баҡса еләге шулай уҡ шешеү процесын туҡтата, микробтарға ҡаршы сара булараҡ та ҡулланыла.  Баҡса еләге составындағы йод көндәлек аҙыҡ рационын йод менән тулыландыра.  Был еләктәр С витамины, фолат һәм В витаминдары төркөмө һәм төрлө туҡлыҡлы матдәләргә, антиоксиданттарға, мәҫәлән, йөрәк өсөн кәрәкле фенолдарға бай, ялҡынһыныуға, яман шешкә ҡаршы көрәшеүсе яҡшы сара булып тора.

 Ул ҡандағы шәкәр күләмен төшөрә, шуға ла баҡса еләге шәкәр диабеты менән ауырыусыларға ла файҙалы.  Көн һайын 400 грамм еләк ашау ауырыуҙы дауаларға ярҙам итә. Шуға ла ревматизм һәм бауыр ауырыуы ваҡытында баҡса еләге диетаһын ҡулланыу яҡшы.  Бөйөр һәм бәүел юлы ауырыуҙары булғанда баҡса еләген йәй миҙгеле тамамланғансы ҡулланырға кәңәш ителә.  Бының өсөн аҙна буйына көн һайын 1,5 килограмм еләк ашарға кәрәк.  Баҡса еләгендәге салицил кислотаһы быуындар һыҙлауынан ярҙам итә.