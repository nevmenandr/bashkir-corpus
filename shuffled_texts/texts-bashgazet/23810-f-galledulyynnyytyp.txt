Башҡортостан Хөкүмәте Премьер-министры урынбаҫары Илшат Тажетдинов республика етәкселеге исеменән сығыш яһаны.  V Бөтә Рәсәй кадастр инженерҙары съезының нәҡ Өфөлә үтеүе оло мәғәнәгә эйә – Башҡортостан был йәһәттән Рәсәй төбәктәренә һәр саҡ өлгө һанала.
 Конгресс-холл фойеһында “Ағиҙел” Башҡорт­ос­тан халыҡ кәсептәре предприятиеһы бай йөкмәткеле күргәҙмә ойошторғайны. Дәүләт теркәүе, кадастр һәм картография федераль хеҙмәтенең Башҡортостан буйынса идаралығы етәксеһе Игорь Шеляков белдереүен­сә, эшмәкәрлектәренең тәүге йылдарында ниндәйҙер икеләнеү, хатта хәүефләнеү кеүек тойғо булһа, ваҡыт үтеү менән ул юҡҡа сығып, хәҙер эштәрҙең йылдамлашыуын күрәбеҙ. Шулай уҡ ҡунаҡ Өфөнөң күркәмлегенә лә һоҡланыуын йәшер­мәне. Игорь Михайлович бер төркөм хеҙмәт алдынғыларына Почет грамоталары тапшырҙы. Германия кадастр инженерҙары ассоциация­һынан вәкил, кадастр инженеры Клеменс Кипке Рәсәй кимә­лендәге бындай мөһим сарала ҡат­нашыуын оло мәртәбәгә тиңләне.
– Өфө менән Галле туғандаш ҡалалар һанала, яҡтар араһында дуҫлыҡ бәйләнеше булдырыл­ған, – тине ул.  Минеңсә, заман әле айырыуса ике йүнәлештә – техник яҡтан һәм хоҡуҡ белеме буйынса ғилемле булыуҙы талап итә. – Әллә күпме егет һәм ҡыҙ беҙҙә белемен арттырған шикелле, Германия студенттары ла Рәсәйҙә уҡый.  Вице-премьер сараның фекер алышыу өсөн бик тә уңайлы майҙансыҡ булыуына баҫым яһаны. Рәсәй кадастр инженерҙарының милли палатаһы президенты Виктор Кислов әйтеүенсә, форумда етди мәсьәләләр күтәрелә, киләсәккә уй-пландар билдәләнә, тәжрибә туплау өсөн бындай аралашыуҙар бик кәрәк. 