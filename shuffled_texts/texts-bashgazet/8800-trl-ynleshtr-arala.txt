Секретариатта сара барышында ойоштороласаҡ күргәҙмә, гала-концерт, “түңәрәк өҫтәл”дәр, Башҡортостан Президенты исеменән ҡабул итеү мәсьәләләре тикшерелде.  Октябрҙә ЮНЕСКО-ның Париждағы штаб-фатирында Башҡортостан Республикаһы менән халыҡ-ара таныштырыу сараһы уҙғарыла.
 Донъя йәмәғәтселеге һәм эшлекле даирәләр иғтибарына республикабыҙҙың мәҙәниәт, сәнғәт, тәбиғәт өлкәһендәге ҡеүәте тәҡдим ителәсәк.  Атап әйткәндә, Башҡортостан менән Берләшкән Милләттәр Ойошмаһы араһында мәғариф, фән һәм мәҙәниәт мәсьәләләре буйынса хеҙмәттәшлек тураһындағы меморандумға ҡул ҡуйыу хаҡында һүҙ бара. Был осорҙа штаб-фатирҙа 200-ҙән ашыу ил вәкиле ҡатнашлығында ЮНЕСКО-ның Башҡарма комитеты ултырышы уҙғарыла. Ваҡиға ЮНЕСКО менән Башҡортостан араһындағы 15 йыллыҡ хеҙмәттәшлектең логик дауамына әүереләсәк.  Башҡортостан Хөкүмәте Премьер-министры урынбаҫары Лилиә Ғүмәрова етәкселегендәге республика делегацияһының Парижға сәфәре барышында төбәк өсөн әһәмиәтле ваҡиғаға әҙерлек мәсьәләләре тикшерелде.  Ул төбәктең халыҡ-ара ойошма программаларында ҡатнашыуының киләһе дәүерҙәрен билдәләй, яңы инвестицияларға һәм проекттарға нигеҙ һала.  Сәфәрҙә халыҡ-ара хеҙмәттәшлектең башҡа йүнәлештәре лә ҡаралды.  Лилиә Салауат ҡыҙы Рәсәйҙең Франциялағы Ғәҙәттән тыш һәм Тулы хоҡуҡлы илсеһе Александр Орлов, Рәсәй фән һәм мәҙәниәт үҙәге директоры Игорь Шпынов, ЮНЕСКО-ның штаб-фатиры Секретариаты вәкилдәре менән осрашты.