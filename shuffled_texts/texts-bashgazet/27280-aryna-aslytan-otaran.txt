Лилиәләр ғаиләһенә ҡараған был матур сәскәле үҫемлекте, йәғни һарынаны (лилия кудреватая, саранка) хәҙер тәбиғәттә табыуы ауыр.  Башҡорт халҡында һарынанан бешерелгән бутҡаның “тәлге” тигән исеме бар.  Башҡорт халыҡ ижадында һәм әҙәбиәтендә уның йотлоҡ йылдарында киң таралған ризыҡ булыуы йыш иҫкә алына.  Бик тәмле һәм туҡлыҡлы, майлыраҡ бүлбеләрҙе тәмләп ҡарар өсөн баҡсала үҫкән сәскәнең тамырын ҡаҙып алыу ҙа етә.  Миңә ҡалһа, ауыл тирәһендә һарынаның юҡҡа сығыуы ла шуға бәйлелер.  Ҡыҙғанысҡа ҡаршы, шунан артығын тәҡдим итеп булмай, сөнки һарына беҙҙең яҡтарҙа бик һирәк ҡалған. Уның ҡарауы, лилиәләр хәҙер һәр баҡсаның күркәм биҙәге булып ултыра.Оҙаҡ йылдар үҫкән (ә уны егерме йылға яҡын йәшәй, тиҙәр) һарынаның ярайһы уҡ тәрәндәге бүлкәт-бүлкәт һуғанбашы ҡуш йоҙроҡтай булыуы мөмкин.  Ҡаҙып алып, уны сей килеш ашарға ла, бешерергә лә ярай. 