Хужалыҡ эшсәндәре бурыстарын теүәл атҡара.  Кооператив етәксеһе Илдус Хәлитов әйтеүенсә, яҙғы эштәргә ентекле әҙерләнгәндәр.  Әлегә байтаҡ майҙанда көнбағыш, кукуруз, ярауай сәселде, ә борсаҡ, һоло сәсеү тамамланды.  Ашланған ер аш бирер, тиҙәр бит, баҫыуҙар башта глифосат төркөмөнә ҡараған гербицидтар менән эшкәртелә.  Быйыл бында сәсеү тулыһынса No-till технологияһы буйынса алып барыла, йәғни культуралар ҡамыл өҫтөнә сәселә.  Бындай ысул орлоҡ сифатын яҡшыраҡ һаҡлай, тәләфләнмәй ҙә. Тупраҡҡа индерелгән ашлама ла тиҙ арала ирей.  Бөтәһе лә махсус эш кейеме менән тәьмин ителгән. Эш ике сменала ойошторолған.  Орлоҡ төшкән рәттәр тип-тигеҙ һыҙат булып ята.  Беҙ барғанда “Даниловка” бүлексәһендә бойҙай сәсеү менән мәшғүл инеләр.  Үҫемлектәр морон төртөп сыҡҡас, ике ҡат химик утау ойошторола. Районда тәүгеләрҙән булып ужымды, күп йыллыҡ үләнде өҫтәмә туҡландырғандар ҙа — улар.  “Ашҡаҙар” кооперативы иген үҫтереү буйынса төбәктә алдынғыларҙан һанала.  Быға улар барлыҡ агротехник сараларҙы ваҡытында һәм теүәл үтәү арҡаһында өлгәшә.
 Быйыл “Ашҡаҙар” кооперативында ағыуланған, эшкәртелгән орлоҡто бер тонна һыйҙырышлы тоҡтарға тултырҙылар.  Механизаторҙарға тәүлегенә дүрт тапҡыр ҡайнар аш бирелә.  1300 тонна минераль ашлама ҡайтарылған, орлоҡтоң 30 проценты — элиталы, бөртөклөләрҙең юғары сортлыһы һатып алынған.
— Хужалыҡтың һөрөнтө ерҙәре 12 мең гектар майҙанды биләй, шуның 1800 гектарында ужым үҫтерәбеҙ.  100 гектар тәшкил иткән шәкәр сөгөлдөрөн бер ҡат химик утаныҡ, — ти баш агроном Ғәзинур Ғарипов.