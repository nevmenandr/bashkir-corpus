Көнкүреш күренештәрен һүрәтлә­гән, ауылдың проблемаларын сағыл­дырған төрлө интермедиялар тиһең­ме, дәртле бейеүҙәрме йәки күңел сыңдарын ҡуҙғытҡан йырҙармы, күптән онотола барған гармун моңдарымы, әллә ҡумыҙ сыңымы — барыһы ла тамашасы күңеленә хуш килде.  Ауылдаштарымдың дәртен һәм сәмен тормош ауырлыҡтары ла, эшһеҙлек тә, бер ниндәй көрсөк тә һындыра алмаған, улар ҡыш буйы биш округка бүленеп, йырлап-бейеп сыҡты.

 Һәр кем үҙ округын алға сығарыу ниәтенән ҡулынан килгәнсә, дәрте еткәнсә тырышты.  Ысынлап та, ярыш сәме ситтә йә­шәгән ауылдаштарҙың да йөрәктәренә ут һалған, улар туғандары өсөн көйөп-янып, һәләтле балаларын да сығыш яһатырға алып килгән.  Ауылдың биш депутаты Сәриә Йыһаншина, Дәүләт Ишбирҙин, Фаил Игебаев, Вәхит Абдуллин һәм Юлай Кинйәбаев етәкселегендә Талморон, Һарыҡ тауы, Түбәнге Һаҙ, Йәнтәл һәм Төпкөл (ер-һыу атамалары — авт.) округында йәшәгәндәр аҙна һайын үҙ көстәре менән әҙерләнгән тамаша күрһәтте.  Шулай уҡ сәләмәт тормошто, айыҡ йәшәүҙе пропагандалап, спорт менән шөғөлләнгәндәр араһында ла округ-ара бәйге иғлан ителде. Тамашаны йомғаҡлап, ауыл биләмәһе башлығы Сәриә Йыһаншина сәмле ярыштың дауам ителәсәген белдерҙе.  Ҡыш буйы йырлап-бейеп сыҡҡан күсейҙәр ауылдаштары өсөн иң яҡшы сығыштарҙан торған гала-концерт тәҡдим итте.  Алты йәше лә тулмаған Карина Сафиеваға, алтмышта ла йәштәрсә дәртләнеп бейегән Әүхәҙи Ыласыновтарға нисек һоҡланмай­һың да устарың арығанса сәпәкәйләмәйһең инде?! Шуныһы иғтибарға лайыҡ: концертта сығыш яһаусыларҙың күбеһе сәхнәгә тәүге тапҡыр аяҡ баҫты, хатта ауылдаштары өсөн бәғзеләрҙең сығышы үҙе бер асыш булды.  Йырсылар динас­тияһын дауам иткән Ишбирҙиндар, Замановтар, Баймөхә­мәтовтар ғаилә­һе, Үтәғоловтар һәм Әхмәтовтарҙың бейеүселәре, әле булһа үҙ традицияларына тоғро ҡалып, быуындар күсәгилешлеген һаҡлай.  Мәҫәлән, ауыл депутаты Фаил Игебаевтың Баш­ҡортос­тандың халыҡ шағиры Абдул­хаҡ Игебаевтың “Егет булһаң” шиғы­рын шул тиклем тасуири уҡыуы, Илдус Сәғәҙиев менән Мират Йыһаншин­дарҙың моңло йыры барыһын да хайран итте. Һәр кем ауылдаш­тарының сығышын ҡарарға атлыҡты: алты – алтмыш йәшлек “әртистәр” сығыш яһаған сара һис тә профес­сионалдарҙыҡынан ҡалышманы. Йыр-моңға дәртле, сәнғәт һөйгән Күсей халҡы элек-электән үҙҙәренең маһирлығы менән күрше ауылдарҙы һоҡландыра торғайны.  Концертҡа күрше Төркмән, Басай, Иҫәнбәт ауылдарынан ғына түгел, хатта Сибай һәм Магнитогорск ҡалаларынан да тамашасылар йыйылды.  Тик был юлы ихаталарҙы таҙартып, йортон матурлап йәшәгәндәр үҙ-ара һынау тотасаҡ. 