Унда 24 кеше, шул иҫәптән Башҡортостандан Рөстәм Шәйхуллин, Рөстәм Йомағолов, Рәнис Алтынбаев, Вадим Нафиҡов һәм Фидан Мәмлиев һәләк булды.  Иртәгә көндөҙгө сәғәт 3-тә Өфөләге “Каруанһарай” алдындағы майҙанда Омскиҙа казарма емерелеү һөҙөмтәһендә һәләк булған һалдаттарҙы иҫкә алыу сараһы уҙғарыла.
 Республикабыҙҙан биш һалдаттың ғүме­рен өҙгән фажиғә биш ай элек 12 июлдә булғайны.  Республика Башлығының күрһәтмәһенә ярашлы, Омскиҙа һәләк булған биш хәрбиҙең ғаиләләренә төбәк ҡаҙнаһынан 1-әр миллион һумлыҡ ярҙам бүленде, сәләмәтлегенә ҙур зыян килгән егеттәргә — 200-әр мең, ауыр яралары булмағандарға 100 мең һум аҡса түләнде. Ике хәрби хеҙмәткәр Рөстәм Нәбиев менән Владимир Петров Мәскәү дауаханаларына оҙатылды, Илнур Ҡыуандыҡов дауалан­ғандан һуң Мәскәү өлкәһендәге Ивановола хеҙмәтен дауам итә.