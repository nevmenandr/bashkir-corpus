Бында һүҙ социаль ярҙамдың бер нисә төрө тураһында бара, хеҙмәт ветерандарына торлаҡҡа һәм коммуналь хеҙмәттәргә түләү буйынса айлыҡ компенсация, оҙайлы хеҙмәт стажы булған ветерандарға айлыҡ аҡсалата түләүҙәр, маҡтаулы исемдәре һәм айырыуса ҡаҙаныштары булған ветерандарҙың пенсияһына өҫтәмә түләүҙәр элеккесә биреләсәк.  Хәтерегеҙгә төшөрәбеҙ: Башҡортостан Башлығы Рөстәм Хәмитов “Һуғыш, хеҙмәт һәм Ҡораллы Көстәр ветерандары тураһында” Баш­ҡортостан Республикаһы Законына үҙгәрештәр индереү тураһында”ғы законға сентябрь башында ҡул ҡуйҙы.  Закондың яңы редакцияһы йәш критерийҙарын һаҡлауҙы күҙ уңында тота.  Элек был льготаларҙан пенсияға сыҡҡан 55 йәшлек ҡатын-ҡыҙ һәм 60 йәшлек ир-ат файҙаланды.
 Пенсия өлкәһендәге ҡануниәткә үҙгәрештәр социаль ярҙам саралары менән тығыҙ бәйле.  Белеүебеҙсә, Рәсәй Президенты В. Пу­тин ил граждандарына мөрәжәғәт иткәндә, федераль пенсия льготаларын һаҡлау кәрәклеге тураһында белдереп, төбәктәрҙә лә ошо идеяны хуплау­ҙарына, үҙҙәрендә ҡаралған социаль ярҙам сараларын ҡалдырыуҙарына йөҙ тотҡайны.  Тимәк, 55 йәштән өлкән ҡатын-ҡыҙ һәм 60 йәштән өлкән ир-ат, пенсияға сығыу-сыҡмауға ҡара­маҫ­тан, төбәк льготаларынан файҙа­ланасаҡ.
 Ул 2019 йылдың 1 ғинуарынан үҙ көсөнә инә. Төҙәтмәләрҙе Башҡортостан Ҡоролтайы депутаттары хупланы.
