Ул ғына ла түгел, килгән ҡунаҡтар ҙур кинәнес менән театр бинаһы, музей менән танышты, ижади һәм техник хеҙмәткәрҙәргә үҙҙәрен ҡыҙыҡһындырған һорауҙар менән мөрәжәғәт итте. Ике ҡәрҙәш театр артабан да хеҙмәттәшлек итергә һүҙ ҡуйышып, яҡты йөҙ һәм яғымлы һүҙ менән хушлашты. Йыраҡ аранан дәрт-дарман, күтәренке кәйеф менән килгән ҡунаҡтарҙы өфөләр бик йылы ҡабул итте.  Яңыраҡ ҡына Мәжит Ғафури исемендәге Башҡорт дәүләт академия драма театры ҡазандарҙы тулҡынланып ҡунаҡҡа көтә ине, хәҙер инде Ғәлиәскәр Камал исемендәге Татар дәүләт академия драма театры артистары, баш ҡалабыҙ Өфөгә килеп төшөп, бер аҙна дауамында академтеатр сәхнәһен шау гөрләтеп, гастролен түңәрәкләп тә ҡуйҙы.
 Тамашасыларҙың һорауын иҫәпкә алып, камалсылар был спектаклде йәкшәмбе ҡабатлап күрһәтте. Республикабыҙҙың баш театры менән камалсылар араһындағы дуҫлыҡҡа тағы бер сағыу иҫтәлек өҫтәлде шулай: беҙҙекеләр яҙ Татарстанда булып ҡайтһа, күршеләр алтын көҙҙә Өфө халҡына ҙур бүләк яһаны.  Әллә мәҙәниәт усаҡтары йәйге ялда булғанғамы, халыҡтың спектаклгә, тамашаға сарсағаны күренеп торҙо.  Ғ. Камал исемендәге Татар дәүләт академия драма театры коллективы менән хушлашыу көнөндә республикабыҙҙың мәҙәниәт министры Әминә Шафиҡова менән театрҙың художество етәксеһе Олег Ханов ҡунаҡтарға иҫтәлекле бүләк тапшырғас, Камал театрының баш режиссеры Фәрит Бикчәнтәев йылы ҡабул иткәндәре өсөн Башҡортостан халҡына рәхмәт һүҙен еткереп, шулай уҡ иҫтәлекле бүләк ҡалдырҙы.  Әле бер ай алдан спектаклдәргә билеттар йәшен тиҙлегендә һатылып бөтһә, һәр көн театр бинаһы шығырым тулы булыуы йәнә һөйөндөрҙө.  Гастролдә Өфө халҡына Кәрим Тинчурин әҫәре буйынса Фәрит Бикчәнтәев ҡуйған «Зәңгәр шәл» музыкаль комедияһы тәҡдим ителде.  Ҡазандар баш ҡала халҡына ете спектакль тәҡдим итте: «Бабайҙар сыуағы» (авторы – И. Зәйниев, режиссеры – Ф. Бикчәнтәев), «Әрем еҫе» (И. Зәйниев, режиссеры – А. Абушахманов), «Мулла» (Т. Миңнуллин, режиссеры – Ф. Бикчәнтәев), «Ут күршеләр» (С. Юзеев, режиссеры — Р. Барыев), «Хан ҡыҙы Турандот» (Карло Гоцци, режиссеры – Ма Дженьхон), «Үлеп яратты» (Р. Зәйҙулла, режиссеры – И. Зәйниев) һәм «Зәңгәр шәл» (К. Тинчурин, режиссеры – Ф. Бикчәнтәев).