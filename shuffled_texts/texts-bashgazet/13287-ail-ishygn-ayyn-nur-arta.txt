Сираттағы 112-се тантанала 57 гүзәл зат вәкиле бүләкләнде.
— Әсәлекте, аталыҡты, балалыҡты, ғаиләне яҡлау һәм һаҡлау — республика сәйәсәтенең төп йүнәлештәренең береһе, — тине Башҡортостан Хөкүмәте Премьер-министры урынбаҫары Лилиә Ғүмәрова, байрамға килгәндәрҙе тәбрикләп.  Лилиә Салауат ҡыҙы күп бала тәрбиәләгән әсәләрҙе йәмәғәт тормошонда әүҙемерәк ҡатнашырға саҡырҙы.
— Һеҙҙең өлгөлә йәштәр ҙур һәм татыу ғаиләнең йәмғиәт үҫешендә төп нигеҙ булып тороуын күрергә тейеш, — тине ул. Һәр сабый үҙ бәхете менән тыуа тигән һүҙҙәрҙең дөрөҫлөгө күп балалы әсәләрҙең йөҙөнә яҙылған: ғаиләһе ишәйгән һайын нур арта уларҙа.  — Республика Президенты ныҡлы бурыс ҡуйҙы: социаль ярҙамдың барлыҡ саралары аныҡ маҡсатҡа йүнәлтелергә, һөҙөмтә бирергә тейеш. Башҡортостанда алты мең ярымдан ашыу ҡатын-ҡыҙ “Әсәлек даны” миҙалын йөрөтә.  Республика Хөкүмәтенә лайыҡлы бүләген алырға килгән бер төркөм гүзәл затҡа ҡарап, быға тағы бер тапҡыр инандыҡ.

