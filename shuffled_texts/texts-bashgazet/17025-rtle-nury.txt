“Әҙәбиәт йылы.  Баймаҡ халҡының күре­нек­ле улы Зекериә Аҡназаров хаҡындағы китапты төҙөүсе авторҙар уның баҫмаға нисек әҙерләнеүе хаҡында һөйләне, китапты тулыландырыуҙа ярҙам иткәндәре өсөн баймаҡтарға рәхмәт белдерҙе. Артабан үҙ ижадына күк Ирәндек, йәмле Һаҡмар илһам биргән яҙыусы­лар һүҙ алып, шиғри күстәнәстәрен бүләк итте.  Артабан саралар райондың һәр ауылында үтәсәк. Бөгөн китап уҡыусылар аҙая тип борсолһаҡ та, халҡыбыҙ барыбер рухи ҡиммәттәрҙе өҫтөн күрә, яҙыу­сылар менән осрашыуҙарға эркелеп килә. Шуғалыр ҙа сәхнәнән балалар башҡарыуында халыҡ шағир­ҙары Рәми Ғарипов, Рауил Бикбаев, Абдулхаҡ Игебаев, шулай уҡ Рәйес Түләковтың шиғырҙары яңғырағанда, тамашасылар тып-тын ҡалып, йотлоғоп тыңланы.  Халҡыбыҙҙың рухи хазиналарының береһе “Урал батыр” эпосы яҙып алынған, башҡорт әҙәбиәтенең матур өлгөләре “Ырғыҙ”, “Дуҫ булайыҡ”, “Ғәлиәбаныу” ижад ителгән, донъяла тик ошонда ғына ике халыҡтың уртаҡ улы, күренекле драматург Мирхәйҙәр Фәйзигә һәйкәл ҡуйылған, бихисап яҙыусы бүләк иткән бәрәкәтле Баймаҡ ерендә Әҙәбиәт йылын асыу тантанаһы һәр саҡтағыса сағыу һәм юғары кимәлдә үтте.
 Кисәлә ошо төбәктә тыуып үҫкән, ижадтарында шул ерлектән һут һәм илһам алған яҙыусылар Таңсулпан Ғарипова, Әхмәр Үтәбаев, Лилиә Ҡәйепова, Нияз Алсынбаев менән бер рәттән Зәйнәб Биишева исемендәге Башҡортостан “Китап” нәшриәте директоры Илһам Йәндәүләтов, билдәле дәүләт эшмәкәре Зекериә Аҡназаров тураһындағы китапты төҙөүселәр Марсель Ҡотлоғәлләмов менән Ғәлиә Ғәлимованың ҡатнашыуы тантанаға мәртәбә өҫтәне. Кисәнең иң тулҡынландырғыс мәле Әҙәбиәт йылы уңайынан районда иғлан ителгән “Ҡөҙрәтле һүҙ” фестиваленә старт бирелеү булғандыр.  Ҡөҙрәтле һүҙ” тип сигеп яҙылған ике символик һөлгө Салауат Юлаев исемендәге дәүләт премияһының ике лауреатын үҫтергән Күсей һәм Ишбирҙе ауыл биләмәләренә тапшырылды.  Шулай уҡ был көндә әҙәбиәт һөйөү­селәр өсөн фойела китап күргәҙмәһе һәм сауҙаһы эшләне, һәр кемгә күңеленә оҡшаған, зауығына тап килгән баҫманы һатып алырға мөмкинлек булды. Район хакимиәте башлығы урын­ба­ҫары Радмир Иҫәнбаев үҙ сығышында бәләкәйҙән китап уҡып, әҙип тәрбиә­һендә үҫкән кешенең күңеле матур һәм изге булыуын, әҙәбиәттең быуындарҙы бәйләүен һыҙыҡ өҫтөнә алды.
– Әгәр сабый теле әсәһенең бишек йыры, өләсәһенең әкиәттәре менән асыла икән, уның артабан да шағир һүҙенә, яҙыусы фекеренә ҡолаҡ һалып үҫәсәгенә иманым камил, — тине ул. Шағир һүҙе, яҙыусы фекере танһыҡ бөгөн халыҡҡа. 