Финанслау федераль, республика һәм урындағы ҡаҙнанан башҡарыла. Миҫалдарға килгәндә, Өфөлә, Кузнецов затонында иҫке йорттарҙа йәшәгән кешеләр өсөн күп ҡатлы биш йорт төҙөлгән, тәүге йортто хужалары март башында туйлаясаҡ, ҡалғандар йәйен торлаҡлы булып шатланасаҡ. Әлеге ваҡытта 28 мең самаһы кеше сиратын көтә, программаны ғәмәлгә ашырыу өсөн 14 миллиард һумдан ашыу аҡса тотонолған.  Сибайҙа ошо көндәрҙә 12 ғаиләгә яңы фатир асҡысы тапшырылған, тағы 12-һе өсөн төҙөлөп ятҡан йорттарҙа фатир һатып алынған.  Республикала “Граждандарҙы авариялы йорттарҙан күсереү” федераль программаһы уңышлы тормошҡа ашырыла. Белгестәр билдәләүенсә, әле программа­ның үтәлеш кимәле 75 процент самаһы, төбәк­тә уны ваҡытында йомғаҡларға ниәтләйҙәр. Дөйөм алғанда, ошо йылдарҙа Сибайҙа ғына иҫке торлағын 1700 самаһы кеше яңыға алмаштырған, 703 фатир асҡысы алынған.