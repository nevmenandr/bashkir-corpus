Башҡортостандағы сауҙа кәштәләрен Әрмәнстандағы эшкәртеү предприятиеларынан килтерелгән аҙыҡ-түлек тулыландырасаҡ.
 Беҙҙең төбәк баҙарына конкурентлыҡ ҡеүәһенә эйә булған байтаҡ аҙыҡ-түлек килтереләсәк.  Әр­мәнстан тауарҙарын Татарстанға, Пермь крайына, Силәбе һәм Свердловск өлкәләренә лә сығарыу мөмкинлеге ҡарала. Ведомствола әйтеүҙәренсә, Әрмәнстанды Евразия иҡтисади союзының таможня протоколына ҡушыу һөҙөмтәһендә тауар әйләнеше яйға һалынды.  Республиканың Сауҙа һәм ҡулланыусылар хоҡуғын яҡлау буйынса дәүләт комитетында хәбәр итеүҙәренсә, төбәгебеҙҙән делегация Кавказда булып, ошо йәһәттән һөйләшеп ҡайтҡан.  Улар емеш-еләк, йәшелсә һәм балыҡ эшкәртеү буйынса “Двин Гудс” холдингында, “Арарат” комбинатында, “Бекон” фирма­һында, “Спайка” һәм “Евротерм” логистика предприятиеларында булған.