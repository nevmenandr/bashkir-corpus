"Беҙ бер кемде лә Ислам диненә ылыҡтырырға теләмәйбеҙ, маҡсатыбыҙ – кешеләрҙе мосолмандарҙың изге баҫмаһы менән таныштырыу", – ти был эште ойоштороусылар.  Уларҙың етәксеһе, Гамбургта йәшәүсе имам Ибраһим Әбү Нәғи һәр кемдең йортонда Ҡөрьән булһын өсөн 25 миллион китап нәшер итергә вәғәҙә бирә. Германия, Австрия, Швейцария ҡалаларында аҡ төҫтәге йөк автомобилдәрен йыш күрергә була: улар кеше күпләп йыйылған урындарҙа мосолмандарҙың изге китабын – Ҡөрьәнде бушлай тарата. Сифатлы ҡағыҙға баҫылған, тышы алтын хәрефтәр менән биҙәлгән баҫмаға эйә булыусылар күп. 