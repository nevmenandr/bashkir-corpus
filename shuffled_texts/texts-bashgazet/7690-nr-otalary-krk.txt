Уны ойоштороу комитеты барлыҡҡа килгән дә инде.  Бының өсөн уға әүҙем, үҙ һөнәренең оҫтаһы булған кешеләр кәрәк.  Составына һәр береһе үҙ һөнәренең оҫтаһы булып танылып, йәмғиәттә хөрмәт ҡаҙанған тиҫтәнән ашыу кеше (уларҙың араһында Башҡортостандың Ҡатын-ҡыҙҙар союзы рәйесе Рәшиҙә Солтанова, Республика балалар клиник дауаханаһының баш табибы Рөстәм Әхмәтшин, Рәсәйҙең һәм Башҡортостандың халыҡ артисы Хөрмәтулла Үтәшев һәм башҡалар бар) инәсәк.
— Халыҡ фронты үҙенең көсөн һәм һөҙөмтәлелеген раҫланы, — тине ижтимағи хәрәкәттең Башҡортостандағы координаторы Раил Әсәҙуллин.  — Башланғысты уңышлы дауам итеү өсөн эштең яңы форматына күсеү мөһим.  Дөйөм Рәсәй халыҡ фронты аныҡ эш майҙансығына әүерелергә тейеш.  Был йәһәттән республикала Дөйөм Рәсәй халыҡ фронты нигеҙендә яңы хәрәкәт әҙерләнә.  Беҙгә заманса фекерле, әүҙем, бөгөнгө тормош проблемаларына битараф булмаған төрлө һөнәр эйәләре кәрәк. Дөйөм Рәсәй халыҡ фронтына быйыл июндә ил Президенты Владимир Путиндың етәкселек итә башлауы күҙаллана.  Һөҙөмтәлә ойошманың яңы структураһы билдәләнәсәк, идара органдары һайланасаҡ. Шуға ҡәҙәр төбәктәрҙәге ойоштороу комитеттары төрлө мәсьәләне хәл итеү буйынса тәҡдимдәр әҙерләргә тейеш.  Рәсәйҙең Дәүләт Думаһы депутаты Ольга Тимофеева Башҡортостанда үткәргән кәңәшмәлә ошо хаҡта белдерҙе.
