Башҡортостанда планлаштырылған һигеҙ шишмә урынына 11 шишмә биләмәһен төҙөкләндереү күҙаллана. Әйткәндәй, һуңғы тиҫтә йылда Башҡортостанда етмешкә яҡын шишмәгә йән өрөлдө. Башҡорт­остандың Тәбиғәттән файҙаланыу һәм экология министрлығынан хәбәр итеү­ҙәренсә, ошо маҡсатҡа 1 миллион һумдан ашыу аҡса йүнәл­теләсәк.
– Финанслауҙы арттырыу һө­ҙөмтәһендә төҙөкләндереләсәк шишмәләр исемлеген киңәйтеү мөмкинлеге тыуҙы, – тине министрлыҡтың бүлек етәксеһе Эдуард Нагаев. Биләмәләр “Башҡортостан Республикаһы экологияһы һәм тәбиғи ресурстары” дәүләт программаһына ярашлы төбәк ҡаҙнаһынан бүленгән аҡса иҫәбенә төҙөкләндерелә.  Улар Күгәрсен районының Ураҡай, Салауат районының Мөрсәлим, Балтас районының Түбәнге Ҡарыш, Мишкәнең Яңы Сафар, Бәләбәйҙең Ермолкин, Ҡариҙелдең Абдулла, Тәтеш­ленең Яңғыҙнарат, Әбйәлил районының Ҡырҙас, Красно­каманың Мүзәк, Баймаҡтың Түбәнге Иҙрис, Хәйбулла районының Воздвиженка ауылдарында урынлашҡан.