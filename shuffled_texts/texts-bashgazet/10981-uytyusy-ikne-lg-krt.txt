Ҡыҫҡаһы, 158-се гимназияла үҙҙәренең бөйөк шағирыбыҙ Мостай Кәрим исемен лайыҡлы йөрөтөүҙәрен раҫланылар.  Уларға юл тотоуыбыҙ һис тә юҡҡа түгел, сөнки элек-электән уҡытыусы иң хөрмәтле һәм ихтирамға лайыҡ һөнәр эйәһе булыуы менән бергә барлыҡ башланғыстарҙы күтәреп алыусы ла.  Баҫмабыҙ иғлан иткән "Коллектив менән — "Башҡортостан"ға!" акцияһын да күпселек нәҡ уҡытыусылар күтәреп ала.
 Гәзит-журналға яҙылыу кампанияһы башланғас, һәр ваҡыттағыса, иң элек мәктәп коллективтарына таянабыҙ.  Баш ҡалалағы Мостай Кәрим исемендәге 158-се башҡорт гимназияһы уҡытыусылары ла милли матбуғатҡа битараф түгеллектәрен белдереп, гәзитебеҙгә дәррәү яҙылып та ҡуйҙы.  Гөлназ Ғафир ҡыҙы Әхмәҙиева етәкселек иткән коллективҡа һоҡланырға ғына ҡала. Улар киләһе йылда беҙҙең менән бергә ҡомарланып ижад итер, теләк-тәҡдимдәрен, тос фекерҙәрен, тәнҡит һүҙҙәрен еткереп, баҫманың йөкмәткеһен яҡшыртыуға ҙур өлөш индерер тип өмөт итәбеҙ.