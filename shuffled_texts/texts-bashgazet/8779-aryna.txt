Һабағының һуты яраларҙы тиҙ уңалтҡан өсөн дауа итеп ҡулланғандар. Бал ҡорттары уның мул һутын кинәнеп йыя.  Хәҙер урмандарҙа ул һирәк осрай, әммә сәскәләренең нәзәкәтле матурлығына һоҡланмай уҙып булмай.  Ҡоролоҡ булыр булһа, һарына уңа, тигән икән боронғолар. Һөтө артһын, ҡуйы булһын өсөн уны һауын һыйырҙарға ла ашатҡандар.  Махсус, тар ғына ҡаҙғыс тотоп һарына күп үҫкән урындарға күмәкләп сығып китә торған булғандар.  Һарынаны Ҡытайҙа ла беләләр, шәреҡ табиблығында ла ул дарыу булараҡ ҡулланыла.  Күпләп ҡаҙығанға кәмегән тиһәләр ҙә, сәбәп унда түгел.  Һуғыш осоронда һарынаны биҙрәләп йыя торған булғандар, ә ул һис кәмемәгән.  Хәҙер һарынаның түтәлдә үҫтерә торған төрҙәре лә күбәйҙе – төрлө ҙурлыҡтағы, төҫтәге сәскәләре баҡсаларҙы йәмләй. Беҙҙең халыҡ уны аш-һыуҙа күпләп файҙаланған: бешереп, ҡурып, киптереп, көлгә күмеп, сейләй ҙә ашағандар. 