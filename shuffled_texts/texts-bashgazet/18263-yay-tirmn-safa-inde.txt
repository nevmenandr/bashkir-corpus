Бында тар­тыл­ған юғары һәм беренсе сортлы он Рә­сәйҙең 32 төбәгенә һатыуға оҙаты­ласаҡ.  Шулай уҡ он тарттырғандан һуң ҡалған көрпә, кәбәк тә һатыуға ҡуйыласаҡ.  “МИЛЛ СЕРВИС” итальян фирмаһында етеште­релгән ҡеүәтле ҡорамал тәүле­генә 300 тонна иген эшкәртә ала.  Тар­тыуға әҙерләнгән бойҙай ете кимәлдә таҙартыу үтә. Элек һигеҙ кеше эшләгән сменала әле ике хеҙмәткәр барыһына ла өлгөрә.  Яңы тирмән пульт аша идара ителеүсе техника менән йыһазландырылған.  Элеватор бөгөн “СИТНО” агрохолдингы ҡанаты аҫтына алынған.

 Ярты миллиард һум инвестиция йәлеп ителгән ҡоролма тулыһынса заманса техника менән йыһазландырылған.  2012 йылда ҡалала үткән “Урал аръяғы” Дөйөм Рәсәй инвестиция форумында ҡул ҡуйылған килешеүгә ярашлы, “боҙ” урынынан ҡуҙғалды.  Һуңғы йылдарҙа Сибай элеваторының эше һүлпәнәйгәйне.  Йыл һайын ҡабатланған ҡоролоҡ та йоғонто яһамай ҡалмағандыр, шулай уҡ башҡа сәбәптәр арҡаһында ла предприятие көрсөккә терәлде.  Күптән түгел яңы тирмән сафҡа инде.  “СИТНО” яуаплы­лығы сикләнгән йәмғиә­те етәкселеге әйтеүенсә, эшселәр өсөн бар шарттар булдырылған: ял, душ һәм кейенеү бүлмәләре, түшәм, иҙән, стеналарҙа күҙҙең яуын алырлыҡ яңы кафель. Предприятие етәкселеге әйте­үенсә, игендең төрлө төбәктән кил­те­релеүенән ҡурҡырға ярамай, сөнки яҡшы он ете төр бойҙайҙы тарттырғандан һуң ғына барлыҡҡа килә.  Әлбиттә, республикала иң ҡеүәтле тирмәндең бар көсөнә эшләүе өсөн көньяҡ-көнсығыш райондарҙан ғына килтерелгән игендең етмәүе билдәле, шуға күрә Ҡаҙағстан, Алтай крайынан, Ырымбур өлкәһенән дә бойҙай һатып алынасаҡ.  Сибайҙа етеште­релгән тауарҙың килә­сәктә яҡшы сифатлы булырына шик юҡ. 