Кесерткән япраҡтарында С витамины лимонға ҡарағанда 2,5 тапҡырға күберәк.  Калий менән кальцийға бай булыуы йөрәкте, ҡан тамырҙарын шифалай.  Кесерткәнле аш артынан ҡан шыйығайтыусы сәйҙәр эсеп ҡуйһағыҙ, зыяны булмаҫ. Кесерткән аҡһымында алыштырғыһыҙ ун аминокислотаның туғыҙы бар.  Арығанда, ауырыуҙарҙан өҙлөккәндә ул иң беренсе ярҙамсы.  Шулай уҡ А, В1, В2 витаминдары, минераль тоҙҙар, төрлө органик матдәләр күп.  Шәкәр ауырыуын, гемоглобин төшөүен, күҙ ауырыуҙарын дауалағанда ла кесерткән – беренсе ярҙамсы.  Был әрһеҙ сүп үләне ата-бабаларҙы аслыҡтан ҡотҡарған, дауа сараһы булараҡ та ҡулланылған.  Ҡаны ҡуйы булған кешеләргә генә уны һаҡлыҡ менән ҡулланырға кәңәш ителә.  Ололар, яҙғыһын өс үләнде (кесерткән, балтырған, ҡуҙғалаҡ) өсәр тапҡыр булһа ла бешереп ашарға кәрәк, ти торғайны.