Музей хеҙмәткәрҙәре кисекмәҫтән урынға юллана.  Ҡырмыҫҡалы районының Ҡыйышҡы ауылы янында беҙҙең эраға тиклем 200 мең йыл элек йәшәгән боронғо мамонт ҡалдыҡтары табылды.

 Карьер эшселәре был хаҡта Археология һәм этнография музейына хәбәр итә.  Күренеүенсә, бында бер нисә мамонт булған, һөйәктәр 200 метрлыҡ майҙанға таралған.  “Спутник” яуаплылығы сикләнгән йәмғиәте (директоры — Илдар Мөхәррәмов) табышты музейға тапшыра.
— Был — үҙенсәлекле ваҡиға.  Ҡом карьерында эш алып барғанда мамонттың һөйәктәре һәм һуҡҡы тештәре килеп сыға.  Хәҙер Археология һәм этнография музейындағы Хазар мамонтының “кесе туғаны” ла булды, — ти Раил Кузеев исемендәге Этнологик тикшеренеүҙәр институтының кесе ғилми хеҙмәткәре Эльвир Камалиев. Мамонттың бик күп ҡалдыҡтары — артҡы бот һөйәге, умыртҡалығы, уртаға һынған һуҡҡы теше — табылған. 