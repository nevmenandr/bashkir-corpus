Акцияға Өфө, Стәрлетамаҡ, Салауат, Сибай һәм Туймазы ҡала­ларынан 20-нән ашыу коллектив йәлеп ителгән.  27 сентябрҙә республикала “Театр төнө” үтәсәк.  Быйыл ойоштороусылар бер нисә тематик маршрут тәҡдим итә.  Тамашасылар өсөн театрлаш­ты­рыл­ған күренештәр, оҫталыҡ дәрестәре ҡаралған.  Тама­шасылар иғтибарына шулай уҡ “Яратҡан үҙәк” (йәйәүле маршрут), “Балалар ҡалаһы” (кескәйҙәр өсөн), “Ҙур ҡала” (Рус дра­ма театрынан Башҡорт драма театрына тиклем), “Колорит” (башҡорт һәм татар телдәрендәге спектаклдәр) маршруттары ҡаралған.
“Яратҡан үҙәк” тип аталған йәйәүле экскурсиянан тыш, бөтә маршруттарҙа ла бушлай автобустар йөрөйәсәк.  Улар бер кистә бер нисә майҙансыҡта булырға мөмкинлек бирә.  Теләге булған һәр кем Рәсәй киноһы йылының “ҡыҙыл келәм”дәренә, урам театрҙары уйындарына баһа биреп, клип төшөрөүҙә ҡатнаша ала.  Яңы ижад миҙгеле алдынан изге йолаға әүерелгән осрашыу был юлы ла мәҙәни сараларға бай булмаҡсы.
 Театр һөйгән кескәйҙәрҙе әкиәттәр һәм анимация программалары көтә. Тулыраҡ мәғлүмәт thnight.ru сайтында бирелгән.