Уны таныу өсөн япрағын бармаҡ менән ыуып ҡарау ҙа етә — таныш еҫ танауығыҙға бәреп керер. Уны махсус үҫтерергә лә кәрәкмәй — үҙен һыу буйҙарында гел табырға мөмкин. Шул сәбәпле һыу буйҙарында үҫкән, әллә ни иғтибарҙы йәлеп итеп бармаған бөтнөк онотолоп ҡала.  Япрағынан ментол алыу өсөн бөтнөктө махсус плантацияларҙа үҫтерәләр.  Был үҫемлектә (мята водяная) булған ментол тураһында һәр телерекламала тиерлек ишетеп торабыҙ — һағыҙҙан алып теш пастаһына тиклем шул хаҡта «ҡысҡыра». Әммә организмдың сирҙәргә ҡаршы тороу көсөн нығытыу өсөн уны семтемләп кенә сәйгә һалыу ҙа етә.  Ниндәй генә сирҙәрҙән шифа түгел икән ул?!  Бөтнөк – бик көслө дарыу үләне, уны күпләп ҡулланып булмай.  Ә беҙгә уны әйләнә-тирәбеҙҙәге тәбиғәт бүләк итә. Күптәр уның игеҙәге — борос бөтнөгөн (мята перечная) баҡсала сәсеп үҫтерә.  Бына һеҙгә хуш еҫле эсемлек тә, дарыу ҙа, шуға күрә мин бөтнөктө күпләп йыймайым, ҡыш буйына бер услам үлән дә етә. 