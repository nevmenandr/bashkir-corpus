Ошо көндәрҙә Мәскәүҙә үткән “Алтын көҙ” ХVI Рәсәй агросәнәғәт күргәҙмәһен асыу тантанаһында Рәсәй Хөкүмәте Рәйесе Дмитрий Медведев та ҡатнашты.  Башҡортостандың умартасылыҡ һәм апитерапия ғилми-тикшеренеү үҙәге экспозицияһы янында Өфөләге Дуҫлыҡ монументының балдан яһалған макеты Хөкүмәт Рәйесенең иғтибарын йәлеп итмәй ҡалманы.  Үҙенең сығышында ул аграрийҙарҙың илдә аҙыҡ-түлек именлеген нығытыуға тос өлөш индергәнен билдәләп, тармаҡтың иң яҡшы вәкилдәренә дәүләт наградаларын тапшырҙы.

 Башҡортостан Хөкүмәте “Алтын көҙ” күргәҙмәһендә Гран-приға лайыҡ булды. Ауырлығы 95 килограмм тәшкил иткән скульптураның бейеклеге — 1,3, диаметры – 1 метр.  Дмитрий Медведев шулай уҡ илдең һәм Рәсәй төбәктәренең ауыл хужалығы министрлыҡтары стендтары, күргәҙмәләр менән танышты.  Уны етештереү өсөн балдан яһалған 1 220 дана мармелад ҡулланылған.  Ҡатын-ҡыҙ һындары балауыҙҙан әүәләнгән.