Маршрут 31 июлдә Севастополдә тамамлана. “Уралдан Ҡырымға тиклем елкәндәрҙе тулыһынса киреп” тигән экспедиция Силәбенән Өфөгә килеп етте.  Экспедицияға Силәбенән сыҡҡандар.
 Яхтаны, трейлерға тейәп, М-5 трассаһы буйлап Өфөгә, Ағиҙел йылғаһы акваторийына төшә торған ергә килтерҙеләр.  Һыу юлы бөгөн иртәнге сәғәт 10-да баш ҡалабыҙҙағы Дуҫлыҡ монументынан дауам итә.  Юлдың оҙонлоғо 4 мең километр самаһы тәшкил итә, шуның 3500-өн яхта Ағиҙел, Кама, Волга, Дон йылғалары, Азов һәм Ҡара диңгеҙҙәр буйлап үтәсәк.  Маршруты: Силәбе — Өфө — Ульяновск — Һамар — Һарытау — Волгоград — Ростов — Таганрог — Ейск — Керчь — Феодосия — Судак — Ялта — Севастополь.  Экспедиция ағзалары ошо рәүешле туристик маршрут төҙөргә, ярҙарҙың экологик торошон күҙәтергә, үҙенсәлекле утрау комплекстарын асыҡларға ниәтләй.  Уның составында — “Морячок” яхтаһы экипажы: капитан, шкипер, Рус география йәмғиәтенең мөхбир ағзаһы Константин Костомаров, рулевойҙар Дмитрий Каравашкин, Константин Соболев, матрос Анатолий Быстров.  Киләсәктә ҡайһы бер төбәктәрҙең ҡурсаулыҡтар, тәбиғәт ҡомартҡылары иҫәбен тулыландырыуы ла ихтимал.  Л. ДӘҮЛӘТБӘКОВА әҙерләне.