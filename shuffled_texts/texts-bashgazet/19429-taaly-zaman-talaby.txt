Был йәһәттән граждандарға, йәмәғәт берләшмәләренә бөтөн шарттар ҙа тыуҙырылған.  Ил Президенты Владимир Путин да Федераль Йыйылышҡа Мөрәжәғәтнамәһендә Рәсәйҙә йәмәғәт ойошмаларының эшен әүҙемләштереү зарурлығын билдәләп үткәйне.  Ошо көндәрҙә корпус әүҙемселәренең эшмәкәрлеге, һайлау кампанияларына ҡағылышлы һорауҙар “Граждандар йәмғиәте: Рәсәй Феде­рация­һын­да йәмәғәт контроленең ғәмәли һәм теоретик аспект­тары” II төбәк-ара юридик форумында ла өйрәнелде.  Күптәре әүҙем гражданлыҡ позиция­һында.  Улар халыҡ контролен тормошҡа ашырыуҙа, дәүләт эштәренә идара итеүҙә, хатта закон проекттарын тикшереүҙә лә әүҙем ҡатнашып, үҙ позицияһын белдереү, дөйөм фекергә нигеҙләнеп, ҡануниәтте камиллаштырыу хоҡуғына эйә.  Корпустың Башҡортостандағы бүлексә­һендә лә башлыса буласаҡ юристар, сәйәсмәндәр, политологтар эшләй.  Һуңғы ваҡытта Рәсәйҙә ижтимағи ойошмалар күпкә ҡеүәтлерәк була бара.  Төп документҡа ярашлы, барлыҡ закон проекттары, дәүләт ҡарарҙары, стратегик пландар иң элек йәмәғәтселек тарафынан өйрәнелергә тейеш.
“Таҙа һайлауҙар өсөн” күҙәтеүселәр корпусының ойошторолоуы ла халыҡты асыҡ һәм дөрөҫ мәғлүмәт менән тәьмин итеү маҡсатына ҡайтып ҡала.  Былтыр корпус әүҙемселәре респуб­ликаның һайлау участкаларының яртыһынан күбеһендә эшләһә, быйыл күҙәтеүселәрен тағы арттырмаҡсылар. Бар­лығы — меңдән ашыу студент.  Әйткәндәй, “Таҙа һайлауҙар өсөн” күҙәтеү­селәр корпусы — илдең барлыҡ төбәктәренән вәкилдәр тупланған ярайһы уҡ ҡеүәтле хәрәкәт.  Йәш юристарҙың координация советы рәйесе Денис Паньшин билдәлә­үенсә, белгестәр һайлауҙарға объектив баһа биреү һәм тауыш биреү участкаларында күҙәтеүсе булыу маҡсатында берләшкән.  Ҡыҫҡаһы, сираттағы һай­лау­ҙар “Таҙа һайлауҙар өсөн” күҙәтеү­селәренән тыш үтмәйәсәк. 