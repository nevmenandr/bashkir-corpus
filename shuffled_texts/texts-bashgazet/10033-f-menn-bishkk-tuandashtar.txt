Кисә Бишкәктә Шанхай хеҙмәттәшлек ойошмаһындағы Йәштәр советының VI ултырышы үтте.  Унда ҡатнашыусыларҙың фекеренсә, Башҡортостандағы юғары уҡыу йорттарына ингән Ҡырғыҙстан абитуриенттары өсөн квота биреү тәжрибәһен дауам итергә кәрәк.

*** Ҡырғыҙстанда йәшәгән ватандаштарыбыҙ менән осрашыуҙа Салауат Сәғитов төбәктәге башҡорт диаспораһына ярҙам күрһәтеү мөмкинлектәрен тикшерҙе.  Республикабыҙ делегацияһының Ҡырғыҙстанға сәфәре барышында Башҡортостан Хөкүмәте Премьер-министры урынбаҫары Салауат Сәғитов һәм делегация ағзалары күптән түгел үҙенең 25 йыллығын билдәләгән “Туған тел” башҡорт-татар мәҙәни үҙәгендә булды.
 Урал Килсенбаев Бишкәк ҡалаһы Кәңәше етәксеһенә Өфө ҡала хакимиәте башлығы Ирек Ялаловтан ике республиканың баш ҡалаларын туғандаш итеү тәҡдимен белдергән рәсми хат тапшырҙы. Сарала ҡатнашыусылар форумды мөнәсәбәттәрҙең өр-яңы, юғарыраҡ кимәленә күсеү тип атаны, сөнки әлегә тиклем килешеүҙәр төҙөлгәне булманы.  Йәнле фекер алышыуҙа йәш эшҡыуарҙар араһында бәйләнештәрҙе яйға һалыу мәсьәләһе тикшерелде.  Башҡортостандан форумда Өфө ҡалаһы хакимиәтенең Йәштәр сәйәсәте комитеты рәйесе Урал Килсенбаев ҡатнашты.
 Киләсәктә Рәсәйҙә “Шанхай хеҙмәттәшлек ойошмаһының студент яҙы”н, аш-һыу бәйгеләрен, инновациялар, эшҡыуарҙар форумын, үҫмерҙәр араһында Шаяндар һәм тапҡырҙар клубы уйындарын, “Күршеләр” халыҡ-ара лагерын ойоштороу күҙаллана.