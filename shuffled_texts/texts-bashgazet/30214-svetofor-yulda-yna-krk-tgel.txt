Составында тоҙ, шәкәр һәм май аҙ булған продукттарҙы – йәшел, ә уртаса һәм юғары булғандарҙы һары һәм ҡыҙыл төҫ менән билдәләү башланғысын “Роспотребнадзор” тәҡдим иткән. Продукт составы менән рәсәйҙәрҙең 45 проценты ҡыҙыҡһына, етештереүсеһе менән – 34 проценты. Әлегә продукттар тураһындағы билдәле мәғлүмәттәрҙән кешеләр, нигеҙҙә, яраҡлылыҡ ваҡытын ғына тикшерә (82 процент шулай тип яуап биргән).  Тикшеренеүҙәр күрһәтеүенсә, 2017 йылдың аҙағына илебеҙ халҡының 43 проценты ғына был хаҡта хәбәрҙар булған, ә проект үҙенсәлеге менән танышҡандан һуң һорау алыныусыларҙың 14 проценты ҡаршы килгән.  Яуап биреүселәрҙең 47 проценты был проекттың кешеләрҙең һаулығына ыңғай йоғонто яһауына ышана, 35 проценты бер нимә лә үҙгәрмәйәсәк тип иҫәпләй.  Шулай итеп, маркировкалағы йәшел, һары, ҡыҙыл төҫтәр буйынса ҡулланыусы аҙыҡ-түлек һатып алғанда аңлы һайлау яһаясаҡ, сәләмәт туҡланыу рационын булдырыу еңелләшәсәк.  Яңылыҡ бигерәк тә ҡатын-ҡыҙҙарҙың һәм пенсионерҙарҙың күңеленә хуш килгән.  Ирҙәрҙең иһә күбеһенә барыбер. Халыҡ фекеренә килгәндә, рәсәйҙәрҙең 80 проценты аҙыҡ-түлекте өс төҫ менән маркировкалауға риза. Йәйен “Роспотребнадзор” аҙыҡ-түлекте файҙалылыҡ йәһәтенән светофор төҫтәре менән ирекле маркировкалау проектын тормошҡа ашыра башлаясаҡ.
 Үҙ сиратында, был илдә алиментар сирҙәрҙең (организмда теге йәки был матдәләрҙең етешмәүе йә иһә артыҡ булыуы) кәмеүенә килтерәсәк.
“Светофор” проекты буйынса, магазиндарҙа айырым кәштәләр ҡуйыласаҡ, ундағы тауарҙар, составындағы тоҙ, шәкәр, май миҡдарына ҡарап, светофор төҫтәре менән билдәләнәсәк.  Әйткәндәй, был үҙенсәлекле проектҡа илебеҙҙең төрлө аҙыҡ-түлек етештергән эре компаниялары һәм сауҙа селтәрҙәре ҡушылырға әҙер. Шул уҡ ваҡытта күптәр ялғандан ҡурҡа: етештереүселәрҙең маркировканы алдап ҡулланыу ихтималлығы хаҡында һорау алыныусыларҙың 76 проценты белдергән.