Уның һөт һатып алыу ҡеүәте — тәүлегенә 17 тонна, һигеҙ кешегә эш урыны булды­рылған. Һөттән “тере” аҡса эшләү мөмкинлеге ҙур, тик йыбанма ғына.  Хәҙер хатта күрше Баймаҡ, Хәйбулла районы ауылдары халҡы ла теләп һөт тапшыра.

“Йылайыр һөтө” йәмғиәте ҡарамағында һөт йыйған машиналарҙан тыш күсмә һәм стационар һыуытҡыс һауыттары бар.  Әлбиттә, эш еңелдән түгел, әммә килемле.  Һуңғы ваҡытта ауыл халҡынан һөт йыйған предприятиелар күбәйә бара.  Ҡайҙалыр алып барам йәки ҡаймаҡлата, майлата һатам, тип ыҙалағансы, көндәлек һөттө тапшырыу күпкә отошлораҡ.  Директоры Хәлфетдин Мәхмүтов әйтеүенсә, йыйылған һөт өсөн ваҡытында һәм тулыһынса иҫәпләшә барыу уларға ышанысты арттырған.  Ошо юл менән һәр ғаилә айына 12—15 мең һум аҡса эшләй ала. Был йәһәттән “Йылайыр һөтө” яуаплылығы сикләнгән йәмғиәте районда иң алдынғылар иҫәбендә.  Шулай ҙа ҡайһы бер ауылдарҙа халыҡ һөт һатыуға етди ҡарамай, хатта йыйыу­сыны ла табып булмай. 