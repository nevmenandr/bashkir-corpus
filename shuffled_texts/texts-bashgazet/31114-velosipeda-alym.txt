Ошо көндәрҙә рәсми мәғлүмәт сығанаҡтарында, социаль селтәрҙәрҙә “тиҙҙән велосипедтарға һалым индереләсәк” тигән хәбәр таралды.
 Башҡортостан Дәүләт Йыйылышы – Ҡоролтай Рәйесе Константин Толкачевтың был йәһәттән аңлатмаһы Фейсбукта баҫылды:
– Матбуғат сараларында һәм социаль селтәрҙәрҙә велосипедтарға һалым индерелә икән тигән хәбәр тарала башланы.  Беҙ республика ҡануниәтенә велосипед хужаларына ҡағылышлы транспорт һалымына йә башҡа йыйымдарға үҙгәреш индерергә йыйынмайбыҙ.  Аныҡ мәғлүмәт юҡ, әммә уйҙырмалар һәм комментарийҙар күп.  Бындай башланғыс, ғөмүмән, бер аҙ сәйерерәк тойола.  Эш шунда: Рәсәй Хөкүмәте илдең Сәнәғәт һәм сауҙа министрлығына велосипедтарҙы утилизациялаған өсөн йыйым алыу башланғысын баһаларға тәҡдим иткән.  Ошо юл менән йыйылған аҡса ғәмәлдә ҡаҙнаға һиҙелерлек үҙгәреш индерер тип уйламайым; бәлки, ул ошо һалымды йыйыуҙы ойошторған сығымдарҙы ҡапларға ғына етер. Был ниәт алюминдан етештерелгән тауарҙарға ихтыяжды арттырыуҙы күҙаллай.