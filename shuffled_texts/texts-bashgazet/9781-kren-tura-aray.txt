Әңгәмәләшергә тура килгәндә сурдотәржемәсегә түгел, ә уның үҙенә ҡарағыҙ, иғтибар менән тыңлағыҙ, сабыр булығыҙ, фекерен тамамлап бөтөүен көтөгөҙ, һүҙҙәрҙе дөрөҫ әйтмәй икән, төҙәтмәгеҙ.  Аңлай алғандармы-юҡмы — белешегеҙ. Ул әйтергә теләгән хәбәрҙе ҡабатлағыҙ, сөнки был уға артабан һөйләшеүҙе ялғарға ярҙам итер. Дөйөм ҡабул ителгән ым-ишара менән дә уй-фекерегеҙҙе белдерегеҙ.  Нимә тиеүен төшөнмәгән осраҡта аңлаған кешеләй ҡыланмағыҙ.  Һаңғырау йәки насар ишеткән кеше менән һөйләшеүе еңел түгел, шулай ҙа уларҙы мөғәмәләнән ситтә ҡалдырып, күңелдәрен китеү ярамай. Әйткәндәрегеҙҙе йәнә ҡабатлауҙы үтенһәләр, һөйләмегеҙҙе икенсерәк һүҙҙәр менән алмаштырығыҙ.  Һандарҙан торған, техник йәки башҡа ҡатмарлы терминды йә иһә адресты үҙ эсенә алған мәғлүмәтте еткерергә кәрәкһә, яҙып биреү яҡшыраҡ. Һеҙгә бер нәмә лә (тәмәке, ашау, ҡулдар) ҡамасауламаһын. Һөйләшкәндә яҡтылыҡ төшөрлөк урынға баҫығыҙ йәки ултырығыҙ, ул саҡта яҡшы күренәсәкһегеҙ.  Ҡолаҡҡа ҡаты кешеләрҙең барыһы ла иренгә ҡарап уҡый алмаһа ла, күҙҙәренә ҡарап, аныҡ итеп әйтегеҙ.  Һаңғырау йәки насар ишетеүсенең иғтибарын йәлеп итергә теләһәгеҙ, уға ым-ишара яһағыҙ йәки һаҡ ҡына ҡулына ҡағылығыҙ.  Ҡыҫҡа ғына итеп йәки баш һелкеп кенә яуапларлыҡ һорауҙар булһа, әлбиттә, һәйбәтерәк.