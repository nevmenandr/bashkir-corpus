Украиналағы Луганск өлкәһенең Петровское ауылында дивизия командиры Миңлеғәле Шайморатов һәләк булған урында башҡорт атлылары иҫтәлегенә сквер асыу ҡарала.
 Өфөлә данлы 112-се Башҡорт (16-сы Чернигов гвардия) кавалерия дивизияһы һуғышҡан урындар буйлап халыҡ-ара автоуҙыш башланды.  С. ҒҮМӘРОВА. Автоуҙыш 29 августа Өфөлә 112-се Башҡорт кавалерия дивизияһы музейында тамамланасаҡ. Уны Башҡортостандың Йәштәр сәйәсәте һәм спорт министрлығы, Бөтә донъя башҡорттары ҡоролтайы башҡарма комитеты, республиканың Йәштәрҙә ватансыллыҡ тәрбиәләү һәм хәрби хеҙмәткә әҙерләү үҙәге, 112-се Башҡорт кавалерия дивизияһы музейы ойошторҙо.

22 көн эсендә автоуҙышта ҡатнашыусылар — Һауа десанты һәм махсус тәғәйенләнеш ғәскәрҙәре ветерандары, йәмәғәт һәм ветерандар ойошмалары вәкилдәре, хәрби-патриотик клуб курсанттары Һамар—Сызрань—Воронеж—Харьков—Киев—Берлин—Лейпциг—Дрезден—Варшава маршруты буйынса 9 мең километр самаһы юл үтергә ниәтләй.  Сараның маҡсаты — Башҡортостан Республикаһының абруйын, милләт-ара татыулыҡты нығытыу, йәштәрҙә ватансыллыҡ тәрбиәләүҙе, 112-се Башҡорт кавалерия дивизияһы хаҡында материалдар йыйыуҙы әүҙемләштереү. Дивизия һуғышҡан ерҙә туғандар ҡәберлегенә сәскә һалыу, һәләк булғандарҙы иҫкә алыу, иҫтәлекле урындарға барыу, митингтар үткәреү күҙаллана. 