“Донъяны матурлыҡ ҡотҡарыр”, – тип юҡҡа ғына әйтелмәгән бит. Бала саҡтан матурлыҡты күреп үҫкән Флүзә сәскәләргә ғашиҡ.  Уларҙы булмышыңды һалып тәрбиәләмәһәң, сәскәләр ҙә үҙҙәренең матурлығын һиңә өләшмәй.  Ә ҡышҡы оҙон төндәрҙә Флүзә атлас таҫманан сәскәләр сигеү менән шөғөлләнә.  Май сүлмәге тышынан билдәле тигәндәй, ул йәшәгән Иҫке Шахтағы йорт-ихата әллә ҡайҙан үҙенә саҡырып тора.  Ниндәйҙәре генә юҡ бында!  Түтәлдәрҙә лә, тәҙрә төптәрендә лә аллы-гөллө сәскәләр үҫә.  Флүзәнең уңыштарына тормош иптәше, тәжрибәле механизатор Рәшит тә, балалары ла ихлас шатлана.
“Әсәлек даны” миҙалына лайыҡ булған биш бала әсәһе, йорт хужабикәһе Флүзә Хәлиуллина гүзәллекте ана шулай нескә күңеле аша үҙ ҡулдары менән тыуҙыра.  Гладиолус, петунья, георгин, датура, пальма, бәрхәт сәскәләре күҙҙәрҙе ҡамаштыра, күңелде иркәләй.  Уларҙы район үҙәгендә үткәрелгән йәрминкәләрҙә бик теләп һатып алалар. 