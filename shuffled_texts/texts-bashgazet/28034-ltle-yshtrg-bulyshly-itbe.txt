Ул Өфөләге һәм Благовещендағы майҙансыҡтарҙа эшләйәсәк.  Тиҙҙән Башҡортостанда һәләтле балалар өсөн махсус лицей һәм технопарк асыласаҡ.

– Һәләтле йәштәргә булышлыҡ итеү мөһим бурыс булып тора.  – Октябрь уртаһында ҙур предприятиелар менән кооперация нигеҙендә өс майҙансыҡта “Башҡортостан кванториумы” балалар технопаркы асыла. Талантлы балалар өсөн физика-математика йүнәлешендәге республика лицейын асыу буйынса күрһәтмә бирҙем, – тине төбәк етәксеһе Республика көнөнә арналған тантаналы йыйылышта.  Бындай уҡыу йорто һәләтле балалар менән туранан-тура эшләү өсөн уңайлы шарттар тыуҙырыу, уларға республикала артабан ҡалыуҙың перспективалы йүнәлештәрен тәҡдим итеү мөмкинлеген бирәсәк.
“Башҡортостан кванториумы” Стратегик башлан­ғыстар агентлығы тарафынан раҫланған “Балаларға өҫтәмә белем биреү системаһының яңы моделе” тигән программаға ярашлы Республика балалар мәғариф технопаркы нигеҙендә ойошторола.  Әйткәндәй, махсус физика-математика лицейын ойоштороу идеяһы Рөстәм Хәмитовтың Башҡортос­тандың атҡаҙанған уҡытыусылары менән осрашыуы мәлендә лә тикшерелгәйне.  Концепцияға ярашлы, үҙәк уҡыусыларҙы төрлө өлкәләрҙәге инженер-конструкторлыҡ, тикше­ренеү һәм проект эшмәкәрлегенә йәлеп итеү мөмкинлеген бирәсәк.