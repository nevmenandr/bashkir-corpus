Эшкә төшкән осорҙа тейешле урын, шәхси мөйөш, йәғни айырым өҫтәл, ултырғыс, канцелярия тауарҙары, кәрәкле техника тәҡдим итмәгәндәр ҙә бар.  Интернет селтәрендәге бихисап иғландарҙың бер нисәһе генә – ысынбарлыҡҡа тап килгән хеҙмәт урыны.  Тәүҙә һеҙҙе ҡыҙыҡһындырған ойошма тураһында ентекле мәғлүмәт туплағыҙ, уның хеҙмәткәрҙәре йә эшләп киткәндәр менән аралашып ҡарағыҙ, Интернет сел­тәрендәге фекер-яҙмаларға ла иғтибар итегеҙ.  Абай булығыҙ!  Әңгәмәләшеүҙә һеҙ дәғүә иткән вазифаны майлап-баллап күрһәтеп, ысынбарлыҡта тишек кәмәгә ултыртыуҙары ла мөмкин.  Хеҙмәт юлын яңы башларға йыйынғандарға Өфө ҡалаһының Йәштәр мәшғүллегенә булышлыҡ итеү үҙәге юрисы Элиза МАЛИКОВА төплө кәңәштәрен еткерә:
– Иң тәүҙә эш хаҡының күләменә иғтибар итегеҙ, әңгәмәләшеүҙә вәғәҙә­ләнгән түләү йыш ҡына ысынбарлыҡҡа тап килмәй, тотоп ҡалынасаҡ һалымдар тураһында ла әйтмәҫкә тырышалар.  Ғәҙәттә, тәҡдим ителгән матур сумманың иң аҙ өлөшө – минималь оклад ҡына түләнә, башҡа һумдар, меңдәр хеҙмәт­кәрҙең хыялында төпләнә.  Әгәр ойошма йә фирма ныҡлы ышаныс тыуҙырмай икән, унда паспорт йә башҡа мөһим ҡағыҙ­ҙарығыҙҙы сканер, ксерокс аша үткәр­тергә ашыҡмағыҙ.  Эшкә рәсми рәүештә урынлаштырыу ҙа ҡайһы саҡта ялған булып сыға.  Башҡалары – һуш китерлек мөмкинлектәр, булған-булмаған талаптар менән ҡупшылап яҙылған селтәрле маркетинг эшмәкәрлеге йә тағы ла хәүефлерәк аҡса һурыусы тоҙаҡтар.  Иң мөһиме – документтарығыҙҙан күҙ яҙлыҡтырмағыҙ.  Юғиһә һеҙҙе анһат ҡына берәй мутлыҡҡа тарытыуҙары ихтимал. Йыш ҡына яңы эшсе менән ашығыс килешеү, контракт йә билдәһеҙ срокка тәғәйенләнгән хеҙмәтләндереү килешеүе төҙөйҙәр, улар иһә күп хоҡуҡтарығыҙҙы яҡлай алмаясаҡ.  Һуңғыһы хужалар өсөн бик ҡулай, сөнки улар ошолайтып һалым түләүҙән ҡотола. Эш эҙләү – үҙе бер сәнғәт.  Ошонда уҡ “ҡара эш хаҡы”. 