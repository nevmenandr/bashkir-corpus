Уның һүҙҙәренсә, Евросоюз ирекле һәм ғәҙел алыш-биреш йәһәтенән, шулай уҡ асыҡ глобаль сауҙа системаһы булдырыу буйынса бар донъяға өлгө күрһәтә, киләсәктә лә был йүнәлештәге эшен дауам итәсәк.
– Британия референдумынан һуң һигеҙ ай үтһә лә, Лондондан илдең Европа союзынан сығыуы мәсьәләһе тирәләй һөйләшеүҙәрҙе башлауға ҡағылышлы бер ниндәй рәсми мөрәжәғәт алманыҡ, – тине Федерика Могерини.  – Тимәк, улар беҙҙең берләшмә сафында тағы ла кәмендә ике йыл тирәһе торасаҡ, был Бөйөк Британияға ниндәй ҙә булһа берәй ил менән ике яҡлы сауҙа килешеүе төҙөргә ярамағанлығын аңлата. Вашингтонға эш сәфәре барышында АҠШ-тың яңы етәкселегенән юғары вазифалы кешеләр, сенаторҙар алдында сығыш яһап, ЕС-тың сит ил эштәре һәм именлек сәйәсәте буйынса вәкиле Федерика Могерини шулай тип белдерҙе.  Бөйөк Британия, ошо халыҡ-ара берләшмәнең ағзаһы булғас, АҠШ менән айырым хеҙмәттәшлек алып бара алмай. Европа союзы үҙенең сауҙа сәйәсәтен үҙгәртергә йыйынмай, артабан да ирекле алыш-биреш хаҡында килешеүҙәр төҙөйәсәк. 