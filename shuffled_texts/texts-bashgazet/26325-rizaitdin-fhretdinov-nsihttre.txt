Пәйғәм­бәренә мөхәббәт һәм хөрмәт күрһәтегеҙ.  Изгелек орлоҡтары сәсһәгеҙ, бәхет игендәре урырһығыҙ.  Гонаһтарығыҙ өсөн үкенегеҙ һәм Йәнәб-и Аллаһҡа етешһеҙлектәр менән булһа ла ғибәҙәт итегеҙ.  Матур хо­лоҡло кешеләргә юлдаш булығыҙ, улар һеҙгә түбәнгә төшкән ва­ҡытығыҙҙа һәм ҡыйырһытылғанда күтәрелергә ярҙам итер.  Үлемдең киләсәген иғтибарҙан ситкә ҡуймағыҙ, һәр ваҡытта, һәр сәғәттә үлем килеүе мөмкин.  Аллаһ Тәғәләгә яҡын­лаштырасаҡ нәмәләрҙең ахирәттә уттан йыраҡ итеүен һәм утҡа яҡынлаштырған нәмәләрҙең Аллаһ Тәғәләнән йыраҡ итәсәген һәр ваҡыт күңелегеҙҙә тотоғоҙ. Әхирәттә бер көн Аллаһ Тәғәлә алдына барып, һәр бер яҡшы һәм яман эштәребеҙ өсөн яуап һәм хисап бирәсәгебеҙҙе онотмағыҙ.  Матур холоҡтарға өйрәнегеҙ, тоғро юлдан, ҡаршы­лыҡтар осраһа ла, айырылмағыҙ.  Боҙоҡ холоҡлоларҙан йыраҡ булығыҙ, сөнки уларҙан хәйер күрмәҫһегеҙ, улар дәрәжәгеҙҙән төшөрөр, ама­натығыҙға хыянат итер һәм сер­ҙәрегеҙҙе фаш итер.  Бер-берегеҙҙең хәлен белешеп тороғоҙ, изгелек менән бойороғоҙ һәм бер-берегеҙ араһындағы уҫаллыҡҡа ҡаршылыҡ күрһәтегеҙ, аҡылһыҙҙар менән дуҫ булмағыҙ.  Әхирәттә мәсхәрәгә төшөрәсәк, дуҫ һәм дошман ара­һында йөҙ ҡыҙартасаҡ нәмәләрҙе эшләмәгеҙ.  Бәләләрҙән һаҡлауын һорағыҙ.  Етемдәр ха­ҡына ҡул һуҙмағыҙ, күрше­лә­регеҙ менән яҡшы тороғоҙ, нама­ҙығыҙҙы ҡалдырмағыҙ, мөмкин булһа, мәсеткә барығыҙ.  Сабырлыҡ бирергә ҡөҙрәте булған Аллаһ Тәғәләнең бәләләрҙән именлек бирергә лә ҡөҙрәте барҙыр.  Донъя йәһәтенән үҙегеҙҙән түбән­дәргә һәм дин йәһәтенән үҙегеҙҙән бөйөктәргә ҡараһағыҙ, донъяла һәм әхирәттә бәхетле булырһығыҙ.  Сәләмәтлек ҡәҙәр ҡиммәтле һәм ләззәтле һис бер нәмә юҡтыр, быны сәләмәт ва­ҡытығыҙҙа белегеҙ.  Күҙебеҙгә шундай зиннәтле булып күренгән донъя хыянат, алдау, йәбер һәм золом кеүек насар нәмәләрҙе күрһәтә. 