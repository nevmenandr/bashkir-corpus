Йәш быуын алдына еңһеҙ, муйыны, түше саманан тыш асыҡ күлдәктә сығып баҫҡандарҙы һис тә аңламайым.  Былтыр көҙмө икән, гәзиттәрҙең береһендә “ҡыҙыҡлы” фотоһүрәт донъя күрҙе: уҡытыусы дәрес бирә, үҙе кейеме, ҡиәфәте менән йәйге эҫе көндә урам ҡыҙырған кешене хәтерләтә – сәскәле, ҡыҫҡа еңле күлдәк, тишекле аяҡ кейеме...

 Мәктәптәргә бар­ғанда, шулай уҡ гәзит биттәрендәге мәғарифҡа ҡағылышлы яҙмаларҙы ҡарағанда тәү сиратта уҡытыусы­ларҙың өҫ кейеменә иғтибар итәм.  Кейемең ыҡсым, килешле, ыҫпай булырға, әҙәплелекте сағылдырырға тейеш.  Был мәсьәлә хаҡында уҡытыу­сылар үҙҙәре ни уйлай икән? Шуға ла ҡайһы берәүҙәр гәзиттә үҙ-үҙен танымай ҙа торалыр, “Минең бындай кейемем бар инеме ни әле ул?” тип аптырауға ла ҡалалыр.  Аңлағанға — ишара. Педагог бит балаға белем биреү менән генә сикләнмәҫкә, ә үҙ-үҙен тотошо аша тәрбиәле булырға ла өйрәтергә тейеш.  Мәктәп мода күрһәтеү урыны түгел бит.  Ошо хаҡта уҡытыусыларҙың үҙҙәре менән дә һөйләшкәнем булды.  Кемдер мәктәптә берҙәм форма булдырылыуы, һөҙөмтәлә уҡыу­сылар­ҙың ғына түгел, үҙҙәренең дә бер иш кейенеп йөрөүе тураһында белдерһә, икенсеһе йәш белгес­тәрҙе ыҫпайлыҡҡа өйрәтеп алыу юлдары хаҡында бәйән итте.  Ғөмүмән, мәктәп — эш урыны.  Бер ни ҙә уҡыусыға белем биреүгә ҡамасауларға, уның фекерен ситкә йүнәлтергә тейеш түгел. Компьютерҙың мөмкинлектәре сикһеҙ шул – уның ярҙамында уҡытыусыларға балалар алдында нисек кейенергә кәрәклеген дә төшөндөрөргә мөмкин.  Үҙем дежур­лыҡ иткән һандарҙа төрлө етешһеҙлек күрен­гән фотоһүрәттәр килеп сыҡһа, рәссам менән һөйләшеп, әлеге уҡытыусының кейеменә төҙәтмә­ләр индерәбеҙ: асыҡ иҙеүен “ябабыҙ”, ҡыҫҡа еңен “оҙонай­табыҙ”, һылашып торған салбар кейгән булһа, кәүҙәһенең билгә тиклемге өлөшөн генә күрһәтәбеҙ.  Балалар гәзитендә оҙаҡ йылдар эшләгән кеше булараҡ, миңә был мәсьәлә менән йыш “көрәшергә” тура килде. 