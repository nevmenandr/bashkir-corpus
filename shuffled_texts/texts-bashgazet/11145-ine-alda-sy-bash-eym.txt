Ишембай районының Көҙән ауылында Бөйөк Ватан һуғышы осоронда тылда алһыҙ-ялһыҙ эшләгән ҡатын-ҡыҙға һәйкәл асыу тантанаһы шаһиты булғандан һуң, икеләнеүһеҙ: "Эйе, баһалайҙар, әсәй-өләсәйҙәребеҙ батырлығы алдында баш эйәләр", — тип әйтер инем.  Йыл иҫтәлеге

...Инде 72 йыл үтһә лә, күҙ йәштәрен тыя алмай тыл ветерандары.  Онотоуы мөмкин дә түгелдер: таң һарыһынан баҫыуға ашҡынған ҡарт-ҡоро иңенә төшкән ауырлыҡты һүҙһеҙ күтәрергә мәжбүр бала-саға.  Ҡатын-ҡыҙға фронтҡа ойоҡбаш, кейем-һалым, кәрәк-яраҡ әҙерләйһе, береһенән-береһе кесерәк сабыйҙарҙы туйындыраһы бар.  Һуғыш осороноң ҡайғы-ғазаптары күңелдәренә мәңгелеккә уйылған.  Әсәй-өләсәйҙәрҙең һуғыш осоронда күргән михнәттәрен аңлаймы, хеҙмәтен баһалаймы замандаштарыбыҙ?  Шул уҡ райондың Ғүмәр ауылы егете Илнур Ильясов эскизы буйынса Ишембай машиналар эшләү заводы директоры Рәшит Таһиров ярҙамында ҡойолған һәйкәл дә, тантанаға бөтә Көҙән халҡының йыйылыуы ла — быға яҡшы дәлил. Ҡәҙерлеләренән хәбәр көтә-көтә талсыҡҡан халыҡтың сабырлығына хайран ҡалырлыҡ.