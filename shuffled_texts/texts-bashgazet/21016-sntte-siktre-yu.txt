Сценограф булараҡ Светлана Мөхәмәт­гәрәева “Президент шыршыһы”н, асыҡ һауалағы “Симфония төнө” концертын, “Ал сәскә” мюзиклын һәм башҡа байтаҡ сағыу мәҙәни сараларҙы биҙәне. Светлана Мөхәмәтгәрәева (Әбдүшева) – рәссам, график, сценограф, “Башҡортостан” дәүләт теле­ра­дио­компанияһы режиссеры.  Баш ҡалала тыуып үҫкән, Өфө сәнғәт училищеһын, М. Аҡмулла исе­мендәге Башҡорт дәүләт педагогия университетын тамамлаған.  Рәссамдың айырым күргәҙмәләре Францияла 2011 – 2013 йылдарҙа ойошторолғайны.  1991 йылдан бирле республика, ил һәм донъя әһәмиәтендәге проекттарҙа ҡатнаша. Эштәре әле үҙебеҙҙең илдә лә, Франция, Италия, Австрия, Германия һәм Төркиәләге шәхси коллекцияларҙа ла һаҡлана.  Картиналар, иконалар, һүрәттәр һәм фоторәсемдәр араһында Светлана Мөхәмәтгә­рәеваның Монпелье ҡалаһындағы шәхси коллекцияла һаҡланған 12 эше лә урын алған. Өфө рәссамы Светлана Мөхәмәтгәрәеваның эштәре Францияла Рус мәҙәниәте аҙналығы уңайынан Кастельно-ле-Лез ҡалаһында үткәрелгән күргәҙмәгә ҡуйылған.
 Сит илдең һынлы сәнғәт һөйөүселәренә экспозиция үҙәгендә бер нисә ватандашыбыҙҙың ижады менән танышырға мөмкин. 