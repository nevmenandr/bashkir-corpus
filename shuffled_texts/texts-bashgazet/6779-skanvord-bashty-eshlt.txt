Был хатты яҙыуымдың төп сәбәбе — Илдар Ғәбитовҡа сканвордтары өсөн рәхмәт белдереүем.  Көн дә сыҡҡан "Комсомольская правда" бер ваҡытта ла кроссворд, сканвордһыҙ булмай.  Бик уҡымлы гәзит, бигерәк тә һуңғы йылдарҙа йөкмәткеһе матурланды.  Беҙ ҡартым менән алтмыш йыл самаһы бергә йәшәйбеҙ, икебеҙ ҙә педагогик хеҙмәт ветерандары, "Башҡортостан"дан айырылғаныбыҙ юҡ.
 2012 йылдың 9 ноябрь һанында Илдар Ғәбитовтың төрлө башватҡыстары урын алыуы үҙе генә ни тора!  Баҫманы алдырып уҡымағандар күп нәмәнән мәхрүм ҡала, тип уйлайым. Сканворд, кроссвордтар оло кешеләргә ялды күңеллерәк үткәреү, бигерәк тә башты эшләтеү өсөн файҙалы. Был бик яҡшы.  Былтыр "Башҡортостан"да ла бирелә башлағас, ҡыуанысымдың сиге булманы.  Ниңә башҡортса сканворд төҙөүсе юҡ икән, тип уйлай торғайным. 