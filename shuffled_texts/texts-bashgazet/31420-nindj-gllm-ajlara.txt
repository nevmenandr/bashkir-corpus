Бынан тыш композиция өсөн ваза ла кәрәкмәй.  Эксперт әйтеүенсә, бөтә класс исеменән ҙур гөлләмә кәрзинен бүләк итергә мөмкин.

– Кәрзиндәге сәскәләр тиҙ һулымай.  Уның өсөн махсус флористик губка ҡулланыла, – тине ул. – Гөлләмәнең күләме уны кем тапшырыуына бәйле – кескәй баламы әллә өлкән класс уҡыусыһымы.  1 сентябрь – яңы уҡыу йылы башланыу мәле генә түгел, көҙҙөң тәүге көнө лә.  Миҙгелдең бөтә төҫтәрен сағылдырыу өсөн флористар Белем көнөнә гөлләмә һайлағанда сағыу ҡояш төҫөндәгеләргә – һары, ҡыҙыл, ҡыҙғылт һары өҫтөнлөк бирергә кәңәш итә.

– Гербера, хризантема, гладиолус, георгин, рауза кеүек сәскәләрҙе һайларға мөмкин.  Беренсе кластар өсөн ҡәләм, линейка кеүек мәктәп атрибуттары ҡушылған кескәй генә тематик гөлләмә ҡулай буласаҡ.  Өлкән кластар, ҡағиҙә булараҡ, рауза сәскәләрен йәки көҙгө емеш-еләк, башаҡтар менән биҙәлгән йыйылма композицияларҙы һайлай.
 Тик уларҙың төҫтәре сағыу булһын, – тине флорист Нэля Ғәлимова. 