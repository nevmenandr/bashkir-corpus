Рейдтар Инорс менән Черниковканан башланды.  Г. ИШЕМҒОЛОВА. Рәсәй Автомобиль хужалары федерацияһының Башҡортостандағы вәкилдәре Өфөлә юл рейдтары үткәрә.  Юл шарттарының талаптарға яуап бирмәүе тураһындағы мәғлүмәтте, аныҡ адресты күрһәтеп, фотолар беркетеп, doroga@far-ufa.ru электрон адресына ебәрергә мөмкин. Тәүге сара кисә булды.

— Рейдтар юлдағы етешһеҙлектәрҙе асыҡлауға, уның хәүефһеҙлек талаптарына ярашлылығын тикшереүгә йүнәлтелә.  Ул баш ҡаланың төрлө биҫтәләрендә өс көн дауам итәсәк.  Соҡор-саҡыр, рельс, ҡоҙоҡтарҙан тыш, юл билдәләрен, светофорҙарҙы ҡуйыуҙың дөрөҫмө-түгелме икәнлеге лә асыҡланасаҡ, — тине Федерацияның Башҡортостандағы вәкиле Линар Хәбирйәнов. Өфө юлдарын комплекслы тикшереүҙә теләге булған һәр кем ҡатнаша ала.  Сараға ЮХХДИ хеҙмәткәрҙәре лә саҡырылды.  Улар акт төҙөйәсәк, етешһеҙлектәрҙе бөтөрөү буйынса күрһәтмә бирәсәк.
