Күҙлеләр күп, күреүселәр аҙ. Юғарыға күтәрәләр, түбәнгә түбәләп төшөрәләр. Проблема юҡлыҡ та – проблема. Хаҡтарҙы йүгәнһеҙләү – халыҡты рәнйетеү. Күккә күтәрелгән дә ергә ҡолай. Түрәләр күп, хужалар етешмәй. Һайлау алдынан һайрау тиҙ онотола. Яңы өйөңдө ҡотламай, иҫкеһен емермә. Дәүләт елкәһе һалым иҫәбенә ҡалыная. Законды урап үтеүселәр ҙә, тапап үтеүселәр ҙә бер урында осраша. Бюрократ – донъяға параграфтар аша ҡараусы. Алдына бер, артына ике ҡараған етәксе алға алып бара алмай. Бурысҡа батыу һаҙға батыуҙан яман. Ауырлыҡ тыуҙырыуҙан да еңел эш юҡ. Сәйәсәт сәйнәп тештәрен һындырыусылар бар. Йомош төшһә, тел йомшара. Өҫтәл дөмбәҫләү өҫтәлдең ныҡлығын, түрәнең йомшаҡлығын раҫлай. Байраҡ елберләтеп кенә байып булмай. Зыяратта ла тигеҙлек юҡ: берәүҙәрҙең ҡәберен мәрмәр һәйкәл биҙәй, икенселәрҙекен селек баҫа. Берәүҙәр урын биләй, икенселәр – биҙәй.