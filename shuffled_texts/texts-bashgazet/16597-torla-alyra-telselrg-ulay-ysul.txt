Был программа Башҡортостанда былтыр 1 апрелдә ғәмәлгә индерелгәйне.  Уға ярашлы, граждандар проектта ҡатнашҡан банкта асылған махсус иҫәпкә торлаҡ хаҡының бер өлөшөн түләү өсөн аҡса һала.  Депозитҡа йылына 1-1,5 процент өҫтәлә бара.  Әле республика Хөкүмәтендә торлаҡ төҙөү һаҡламын артабан үҫтереү буйынса тейешле ҡарар проекты әҙерләнде.  Уға шулай уҡ һалынған аҡсаның 30 проценты күләмендә бюджет премияһы ҡушыла.  Республика Хөкүмәте Президиумы ултырышында Премьер-министрҙың беренсе урынбаҫары Рөстәм Мәрҙәнов ошо турала хәбәр итте.
— Иҡтисадтың тотороҡлолоғон тәьмин итеү буйынса сараларҙы тикшереү барышында программаны туҡтатмау тәҡдиме булды, сөнки хәҙер ипотека кредиты алыу ҡатмарлаша.  Баҙарҙа халыҡтың киң ҡатламына иҫәпләнгән ипотека ставкаһы һәм шарттары юҡ тиерлек, — тине Рөстәм Мәрҙәнов. Аҡсаны һаҡлау ваҡыты тамамланғас, программала ҡатнашыусылар 4,5 — 9 йылға 6-7 процент менән льготалы кредит алыу мөмкинлегенә эйә була. Башҡортостанда торлаҡ төҙөү өсөн аҡса һаҡлау системаһы тағы ла бер йылға асыҡ ҡаласаҡ. 