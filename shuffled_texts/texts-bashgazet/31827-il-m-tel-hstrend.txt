Социаль юҫыҡта мөһим темаларҙы күтәреп хәл итеүе лә үҙе бер мәртәбә.
 Асылыбыҙҙы һаҡларға ла, кешеләргә хеҙмәтендә, ергә-көнгә мөхәббәтендә көс-ҡеүәт, дәрт-дарман өҫтәргә лә, маҡсаттарҙы яҡтыртып, ил ғәмен, тел тәмен һәр күңелгә еткерергә лә бурыслы улар.  Был иһә тормоштоң һәр тармағында төрлө кимәлдә сағыла.  Быны мин үҙ яҙмышым менән тойоп-кисереп үткән кеше булараҡ әйтәм.  Ошо аң, ошо ынтылыштар менән йәшәгән ҡәләмдәштәремдән Гүзәлиә Балтабаева тураһында йылы һүҙҙе йәлләмәйенсә әйтеп була.
 Бигерәк тә ғүмереңде арнаған эшеңдә, һөнәреңдә йәшәүҙең матурлығы ла, мәғәнәһе лә асыла.  Беҙ барыбыҙ ҙа илгә именлек теләп, етеш һәм рухландырған тормошҡа ынтылып йәшәйбеҙ бит.  Ә бына тел хәстәре бөгөнгө шарттарҙа, әйтәйек, уҡыу-уҡытыуҙа сетереклектәр килеп сыҡҡылаған осорҙа журналист өсөн бик тә әһәмиәтле.  Кешемен тигән кеше иң элек ил һәм тел хәстәрендә йәшәй.  Төп баҫмабыҙ булған “Башҡортостан” гәзите, мәҫәлән, үҙе лә ҙур яуаплылыҡта.  Ошо һүҙҙәрҙе әйттерерлек икән, Гүзәлиәнең яҙмаларын бәйнә-бәйнә барлап, анализлап тороуҙың хәжәте лә ҡалмай.  Маҡсатым төп фекерҙе әйтеү, төп һығымтаны еткереү ине.
 Күп нәмәгә күҙҙе асырлыҡ итеп яҙа ул.  Ижтимағи-сәйәси гәзит тигәнде мин бына шулай аңлайым.  Ошо яҡлап та Гүзәлиә Балтабаеваның стиле тел тейҙергеһеҙ тип әйтәм.  Ил ғәмдәре тигәс, былай ҙа, бер ниндәй тылҡыуһыҙ ҙа аңлашылып тора.  Мәҡәләләре уҡымлы ла, фәһемле лә.  Был ҡарашҡа, был ихтирамға күҙ терәп торған журналистарыбыҙҙан булған Гүзәлиә Балтабаева үҙенең инде күп йыллыҡ хеҙмәте менән өлгәште. Журналистарға ла шул талап ҡуйыла.  Быға ихласлыҡ, оҫталыҡ, уларҙан да былай фиҙакәрлек менән генә өлгәшергә мөмкин.  Барлыҡ был әйтелгәндәрҙән сығып, мең ғәләм алдында еткерер һүҙем шул минең: “Башҡортостан” кеүек абруйлы баҫмабыҙ кимәлендә уға хеҙмәт итеп, ил һәм тел хәстәрендә танылған Гүзәлиә Балтабаева — бына тигән журналисыбыҙ — һис һүҙһеҙ, Шәһит Хоҙайбирҙин исемендәге мәртәбәле премия менән баһаланыуға бик тә лайыҡ.  Ғәҙеллек һәм принциптарға тоғролоҡ, әлбиттә инде, ошо юлы әйтелгәндәрҙе күтәрмәлекләр тип ышанам. Белеп әйтәм, инанып әйтәм.
 Ҡабатлап әйтәм: ысын-ысындан ил һәм тел хәстәрендә ул.  Айырыуса матбуғат донъяһында.  Ул бит һүҙ менән эш итә, тел байлығы менән аса үҙен, күптәргә өлгө күрһәтә. 