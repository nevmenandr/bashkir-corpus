Бөгөн бында 12 башҡорт һәм урыҫ төркөмө эшләй.  Тышта – төрлө йәштәге балалар өсөн махсус эшләнелгән уйын урындары.  Иркен һәм ҙур бүлмәләрҙә йоҡо, уйнау, ашау һәм ял итеү өсөн бар шарттар булдырылған.  Әйткәндәй, матур балалар баҡсаһын “Баймаҡ ПМК”һы яуаплылығы сикләнгән йәмғиәте (директоры — Р.Р.Сырлыбаев) төҙөгән. Уларҙың алһыуланған йөҙҙәренә, сыр-сыу килеп ҡар бәрешеп уйнауҙарына ҡарап, “Миләш”тә бигерәк күңелле икән тип уйлап ҡуяһың.  Баймаҡтар ҡалала мәктәпкәсә белем биреү учреждениеһы ҡасан төҙөлөүен хәтерләмәй ҙә, сөнки күптән балалар баҡсаһы сафҡа ингәне юҡ. Шуға ла ҡаланың олпат юбилейын ҡаршылаған мәлдә өр-яңы балалар баҡсаһы асылыуы барыһы өсөн дә оло бүләк булды.  Тәрбиәселәре Зифа Хәсәнова менән Гөлсинә Нафиҡова кескәйҙәргә төрлө ҡышҡы уйындар өйрәтә, ҡар бөртөктәре һәм Һыуыҡ бабай тураһында әкиәттәр һөйләй.  Балалар рәсем дәресендә ҡыш тураһында һүрәттәр ҙә төшөргән.  250 урынға иҫәпләнгән, өр-яңы мебель менән йыһазландырылған “Миләш” заман талаптарына яуап бирерлек.  Беҙ барғанда “Ҡарлуғас” һәм “Бал ҡорттары” төркөмдәре саф һауала рәхәтләнеп уйнай ине.  Һәр береһенә 20 бала йөрөй.  Бәхетле бала саҡтың иң матур хәтирәһенә әйләнәсәк был мәлдең күп кескәйҙәрҙең күңелендә оҙаҡ һаҡланасағына иманым камил. Исеме есеменә тап килһен тигәндәй, баҡсаны уратып миләш үҫентеләре лә ултыртып ҡуйғандар.