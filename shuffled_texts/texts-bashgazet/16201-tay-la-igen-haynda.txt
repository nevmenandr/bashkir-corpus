Һуңғы айҙа ғына илдә игенгә хаҡ 26,5 процентҡа артты.  Ошо йәһәттән ауыл хужалығы министры Николай Коваленко былай тине:
– Был осраҡта ауыл хужалығы тауарҙарын етештереү­селәр, иген ҡабул итеү пункттары, сәнәғәт предприятиелары берлектә эш итергә тейеш.  Башҡортостандың Ауыл хужалығы министрлығындағы кәңәшмәлә һүҙ тап шул хаҡта барҙы.
 Ауыл хужалығы тауарҙарын етештереүселәргә килгәндә, быйыл, һауа торошо насар булыуға ҡарамаҫтан, иген культураларынан һәйбәт уңыш (2,4 миллион тонна) йыйып алынған. Һумдың осһоҙланыуы сәбәпле, сеймалды ситкә сығарып, күберәк табыш алырға теләүселәр артты.  Быға күрше Ҡаҙағстанда уңыштың түбән булыуы ла булышлыҡ итте.  Рәсәйҙә игенгә хаҡтың ҡырҡа артыуын йүгәнләү экспорт пошлинаһын индереү ярҙамында көйләнәсәк.  Кәңәшмәлә ҡатнашыусылар билдәләүенсә, был мәсьәләне хәл итеүҙә һәр тармаҡтың үҙ бурысы бар.  Ошо маҡсат­тан Хөкүмәт эске фондҡа иген һатып алыу хаҡын арттырҙы.  Ҡулланыусы хаҡ йәһәтенән дә, сифат яғынан да, аҙыҡ төрлөлөгө юҫығынан да зыян күрергә тейеш түгел.