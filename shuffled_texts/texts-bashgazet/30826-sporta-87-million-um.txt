Башҡортостандың Йәштәр сәйәсәте һәм спорт министрлығы менән 42 документ яраштырылды, шуларҙың 23-ө төп спорт төрҙәренә ҡағыла.

— Башҡортостан Хөкүмәтенең 3 июлдәге бойороғо менән төп спорт төрҙәрен үҫтереүгә 87 миллион һум бүленде, — тип билдәләне үҙенең докладында йәштәр сәйәсәте һәм спорт министры вазифаһын башҡарыусы Руслан Хәбибов.  — Өҫтәмә финанслау спорт менән шөғөлләнеүселәр һанын — 0,9, разрядлы һәм исемле спортсыларҙы — 5,8, милли йыйылма командаларға саҡырылғандарҙы — 4,2, бөтә Рәсәй һәм халыҡ-ара ярыштарҙа еңеүселәрҙе, призерҙарҙы 6,7 процентҡа арттырыу мөмкинлеген бирәсәк. Республикала 84 федерация үҙҙәренең спорт төрҙәрен үҫтереү программаларын әҙерләне.  Төбәк министрлығында өҫтәмә финанслауға бәйле тенденцияны киләсәктә лә тормошҡа ашырырға тәҡдим иттеләр.