Фестиваль-конкурстың маҡсаты – Башҡортостанда ғына түгел, унан ситтә йәшәүсе башҡорт һәм татар башҡарыусылары араһынан таланттарҙы эҙләү, тамашасыларға күңелле байрам ойоштороу, йыр сәнғәтен артабан үҫтереү.  Конкурсанттарҙың иң йәшенә –16, иң олоһона – 60 йәш. Олоһо ла, кесеһе лә уларҙың барыһын да “Нефтсе” мәҙәниәт һарайында ике көн барасаҡ (18 —19 ноябрь) конкурста күреп шатланасаҡ. Быға хәтлем 50-нән ашыу һәүәҫкәр йырсы СМС аша тауыш йыйҙы.  Бәйге икенсе йыл ғына уҙғарылыуға ҡарамаҫтан, халыҡ араһында ҙур хуплау табып өлгөрҙө лә инде. Әлеге йыр-моң байрамында “иң-иң”дәр билдәләнәсәк, был йәһәттән “Башҡортостан” гәзите лә үҙенең махсус бүләген әҙерләне.
 Быйылғы сара “Юлдаш” радиоһының эфир киңлектәренә сығыуына 10 йыл тулыу уңайынан ойошторола.  “Юлдаш йыры” республика фестиваль-конкурсы тәүге тапҡыр һәләтен күрһәтергә йөрьәт итеүселәргә оло сәхнәгә күтәрелеү мөмкинлеге бирә.  И. Мөхәмәтов.