Лицей уҡыусылары араһында иң яҡшы сығышҡа конкурс апрель башында иғлан ителгәйне.  Республика башҡорт лицей-интернатынан жюри Рәсәйҙә ҙур танылыу яулаған Американың ТED проектына нигеҙләнгән “TEDxRBLI” конференцияһында еңеүселәрҙе билдәләне.  Конференцияның финалында ентекле һайлап алынған уҡыусылар ҡатнашты.  Теманы асыу менән бер рәттән уҡыусының ораторлығы, инглиз телен белеү дәрәжәһе баһаланды.
— Үҙенсәлекле ТED форматы инглиз телендә генә сығыш яһауҙы күҙ уңында тота.  Төп шарт — ышандырыу һәләте, оҫта һәм матур һөйләй белеү.  Өс минутлыҡ сығышында уҡыусы үҙ проектының асылын әйтеп бирергә, тамашасыны ҡыҙыҡһындырырға тейеш. Конференцияны ойоштороусылар инглиз телендә оҫта һөйләй белгән, фән, сәнғәт, мәҙәниәт өлкәләрендә үҙ идеяларын аңлайышлы һәм үҙенсәлекле еткерергә һәләтле уҡыусыларҙы асыҡлауҙы күҙаллай.  Йөҙҙәрсә роликтың 23-ө генә һуңғы этапҡа үтә алды.  Беҙҙекеләр өсөн был яңылыҡ түгел, сөнки улар VII кластан был телде тәрән өйрәнә, артабан инглиз теле менән бергә математика, физика, информатика һәм химия фәндәрен уҡый, — ти Республика башҡорт лицей-интернаты директорының ғилми эш буйынса урынбаҫары Әсхәт Зарипов.  Ҡатнашыусылар идеяларын инглиз телендә тәҡдим итте, уларҙы мультимедиалы материалдар, ғилми тәжрибәләр менән тулыландырҙы. Технология, күңел асыу һәм дизайнды аңлатҡан проектты төҙөүселәр фекерҙәр, идеялар менән уртаҡлашыу майҙансығын булдырыуҙы маҡсат итеп ҡуйған. 