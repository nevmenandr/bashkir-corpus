Яңыраҡ Рәсәй Президенты Владимир Путин тарафынан раҫланған законға ярашлы, пенсионерҙарға бер тапҡыр бирелгән аҡсалата компенсациянан физик шәхестәрҙең килеменә һалым рәүешендә 13 процент тотолоп ҡалмаясаҡ. Хәтерегеҙгә төшөрәбеҙ: ил баш­лығы пенсияларҙы быйылға икенсе тапҡыр индексациялауҙы биш мең һумлыҡ түләүгә алмаштырыу тура­һындағы документҡа 22 ноябрҙә ҡул ҡуйғайны.  Әйткәндәй, шул уҡ ваҡытта Владимир Путин хәрби хәрәкәттәр ветерандарына айлыҡ түләүҙәрҙе физик шәхестәрҙең килеменә һалымдан азат итеү хаҡындағы законға ла ҡул ҡуйҙы. Шуға ла Дәүләт Дума­һында айырым закон ҡабул ителде, ул Федерация Советында хуплан­ғандан һуң ил Президенты тарафынан раҫланды. Бер генә шарт ҡуйылған: улар Рәсәйҙә даими йәшәгән булырға тейеш.  Биш мең һумлыҡ компенсация тураһындағы документтарҙы әҙерлә­гәндә бер әтнәкәһе килеп сыҡҡан: Рәсәйҙең Финанс министрлығы бел­гестәре асыҡлауынса, был түләү пен­сия менән тәьмин итеү йүнәле­шендәге башҡа ғәмәлдәрҙән айырмалы рәүештә һалымдан азат була алмай икән.  Был аҡсаны алдағы йыл­дың ғинуарында илдәге барлыҡ пенсионерҙарға ла (эшләп йөрөгән­дәренә лә) бирәсәктәр.  Тик артабан бер тапҡыр түләү булмаясаҡ, пенсияны инфляция кимәленә ҡарап артты­рыуға кире ҡайтасаҡбыҙ, тиҙәр. Илдең Хеҙ­мәт һәм социаль яҡлау министрлығы вәкилдәре аңлатыуынса, уртаса кимәлдән аҙыраҡ пенсия алғандар өсөн әлеге компенсация хатта отошлораҡ та. 