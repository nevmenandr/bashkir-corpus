Был һорауға Сибай почтамты етәксеһе Азамат Юлдашбаевтың яуап биреүен үтендек, сөнки уҡыусыларыбыҙҙан гәзитте һуң алыуы тураһындағы хәбәр күп райондарҙан килеп тора.  — “Башҡортостан” гәзитен 50 йылдан ашыу алдырам, ләкин һуңғы ваҡытта баҫманың һуңлап килеүе күңелде ҡыра, аҙна-ун көнгә тотҡарланған мәлдәре лә йышайҙы, — тип шылтыратты редакцияға Сибайҙан Фәхрислам Байышев.
 Ҡала хакимиәте менән килешеп, йәйге каникул осоронда почта ташыуға үҫмерҙәр һәм студенттар ҙа йәлеп ителә.  Бының сәбәбе нимәлә?

— Хат ташыусыларҙың етешмәүендә, — тине Азамат Мырҙағәле улы.  – Беҙҙә лә почтальондар йыш алмашына.  Матбуғатты һуңлап алған осраҡта тура беҙгә мөрәжәғәт итеүҙәрен һорайым. Йыш ҡына хат ташыусы почта йәшниктәренә барып етә алмай, ишекте астырһаң — әрләшәләр.  Йәйге ял осоронда кешенең аҙлығы айырыуса һиҙелә.  Ҡалаға улар утыҙлап самаһы кәрәк булһа, бөгөн бер нисә урын буш.  Яңы килгән почтальондарҙың хеҙмәт хаҡы ла түбән, ә эшкә төшөнгән, гәзит-журналдарға яҙылыуҙы ла тейешенсә ойошторған почтальондың эш хаҡы 14-15 мең һумға барып етә.  Эш еңелдән түгел, йәйге селләлә лә, ҡышҡы сатлама һыуыҡта ла көн һайын йәйәүләп йорттарҙы урап сығырға кәрәк.  Күп урында хәҙер подъездар бикле, инерлек түгел. 