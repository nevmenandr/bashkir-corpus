Урындағы ҡаҙналарҙың килеме 16,9 процентҡа кәмегән, сығымы 11,8 процентҡа үҫкән. Ҡаҙна сығымының тармаҡ структураһында социаль йүнәлеш өҫтөнлөк итә.  Уға ҡаҙна ойошмаларына субсидиялар, эшләмәгән халыҡтың медицина страховкаһына сығымдар, социаль трансферттар инә.  Ғинуарҙа ҡаҙна сығымы 11 миллиард 037,3 миллион һум күләмендә финансланған, был былтырғы күрһәткес менән сағыштырғанда 11 процентҡа юғарыраҡ. Ғинуарҙа бюджет килеме 14,2 процентҡа кәмегән, сығым 19,8 процентҡа артҡан.  Юл хужалығын финанслауға бөтә сығымдың 7,7 проценты, йәғни 847,2 миллион һум тотонолған. Республикалағы йыйылма бюджеттың һалым һәм һалым булмаған килемдәр буйынса үтәлеше 1 февралгә 7 миллиард 570,2 миллион һум тәшкил итте.  Дәүләт һәм муниципаль милектәге мөлкәтте файҙаланыуҙан керем 965,3 миллион һум булған. 2013 йылдың ғинуары менән сағыштырғанда, физик берәмектәр килеменә, мөлкәткә, акциздарға, ойошмалар табышына һалым кереме үҫкән.  Килемдең төп сығанаҡтарын физик берәмектәрҙең килеменә (бөтә килемдең 31,1 проценты), акциздарға (20,4 %), ойошмалар табышына (13,1 %), мөлкәткә (6 %) һалымдар тәшкил итә.  Былтырғы ошо уҡ осор менән сағыштырғанда керем 10,3 процентҡа күберәк, тинеләр Башҡортостандың Финанс министрлығында.
