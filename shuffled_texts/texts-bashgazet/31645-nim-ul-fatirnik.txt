Өй шарттарында ойошторолған концертты ғәҙәттә фатирник (русса квартирниктан) тиҙәр.  Музыканттар күберәк акустик музыка ҡоралдарында сығыш яһай.  “Ҡош юлы” шағирҙар һәм гитарала уйнап йырлаусылар хәрәкәте “Шиғри фатирник”ка йыйылды.
 Исемдәре башҡорт йәмғиәтселеге араһында киң танылыу яулап өлгөргән Миңзәлә Яхина, Тимур Ямалов, Ришат Сөләймәнов, Резана Вәлиева йырлы-моңло күстәнәстәре менән уртаҡлашһа, шағирәләр Лариса Абдуллина, Айгөл Йәмилева, Наҙгөл Ғәлиева тамашасыларға хис-тойғоларын шиғыр аша еткерҙе, рухлы егет Ислам Төхвәтуллин Рәми Ғарипов, Рәшит Назаров кеүек һүҙ оҫталарының әҫәрҙәрен яңғыратты.  Бындай сараның төп маҡсаты ла, форматы ла уңайлылыҡ һәм дуҫтарса мөхит тыуҙырыуға ҡайтып ҡала.
 Сарала тағы ла йәш, өмөтлө ҡәләм әһелдәре сығыш яһаны, һәр кем рух күтәренкелеге, яҡшы кәйеф, яҡты йөҙ менән таралышты.