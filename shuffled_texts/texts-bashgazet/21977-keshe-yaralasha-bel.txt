Тикшеренеүҙәргә ярашлы, ил халҡы һуңғы алты айҙа сығым­дарын әллә ни ҡыҫҡартмаған, киләһе ярты йылға кәметергә лә йыйынмай.  Уның ҡарауы, автомобиль менән күсемһеҙ милекте һирәгерәк һатып ала башлағандар.  Сығымдарҙың 44 проценты – кейем-һалымға (былтыр – 32 %), 24-е медицина хеҙмәт­тәренә (18 %) тура килә.  Ял итергә теләүселәр аҡсаһының 6 процентын йыйып барһа, асылда иһә 11 процентын сарыф итергә тура килгән. Халыҡ, хәлгә яраҡлашып, кәрәк әйберҙе генә һатып алырға өйрән­де.  Килемдең 18 проценты – ремонтҡа, 13 проценты күңел асыуға тотонолған.  “Анкетолог” йәмәғәтселек фекере институты ошондай мәғлүмәттәрҙе иғлан итте.
 Әйткәндәй, тикшеренеүҙәрҙә бар­лыҡ федераль округтарҙан 18 йәштән өлкәнерәк 1 500 кеше ҡатнашҡан. Тикшеренеүселәр әйтеүенсә, рәсәйҙәрҙең тоталь иҡтисадҡа бәйле хәүефләнеүе бушҡа булған.  Иҡтисади көрсөккә ҡарамаҫтан, рәсәйҙәр затлы кейем-һалымдан, сифатлы ялдан, күңел асыуҙан баш тартырға йыйынмай, түләүле клиникаларҙа дауаланыуын, фатирҙарға ҡиммәтле ремонт яһауын дауам итә. 