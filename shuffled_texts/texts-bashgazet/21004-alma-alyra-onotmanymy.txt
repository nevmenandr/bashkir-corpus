Шуға ла һәр кем йорт янында бер нисә сортлы алмағас үҫтерергә тейеш. Алма ҡандағы холестеринды кәметеп, атеросклероз булдырмауға булышлыҡ итә.  Халыҡ медицинаһында шешенгәндә, склероздан яфаланғанда, бөйөрҙәрҙә таш булғанда, һимергәндә, яралар оҙаҡ төҙәлмәгән осраҡта даими рәүештә алма ашарға тәҡдим ителә.
 Алманың дауалау үҙенсәлектәре уның составында витаминдар, микроэлементтар, пектиндар күп булыуынан килә.  Алма шулай уҡ майҙарҙың организм тарафынан үҙләштерелеүенә ҡаршылыҡ күрһәтә, артыҡ шыйыҡлыҡты сығарыуға булышлыҡ итә. Пектиндар матдәләр алмашыныуына, организмдан ауыр металдарҙың тоҙҙарын, радионуклеидтарҙы сығарырға ярҙам итә.  Шуныһы ҡыҙыҡ: Рәсәйҙең урта һәм төньяҡ һыҙа­тында, шул иҫәптән Башҡортостанда үҫтерел­гән алмаларҙа С витамины күп. Алма тәмле һәм туҡлыҡлы аҙыҡ ҡына түгел, ҡайһы бер ауырыуҙарға ҡаршы яҡшы дауалау-иҫкәртеү сараһы ла.  Алмала 11 төр витамин бар, шуларҙың дүрт төрө — С, Р, А, В витаминдары — күп кенә.  Ундағы пектиндар организмда минераль матдәләр тигеҙлеген булдыра, эсәктәрҙәге микрофлораны яҡшырта, насар үҙләштерелеүсе аҙыҡты тарҡатыуҙа ла әһәмиәте ҙур. Күреүегеҙсә, алма – ҡиммәтле ризыҡ ҡына түгел, файҙалы дауа сараһы ла. 