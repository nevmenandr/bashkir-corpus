Өлкә ҡоролтайының башҡарма комитеты ағзаһы Наил Шәйҙуллин, проектты ойоштороусыларҙы Башҡорт мәҙәниәте көндәренең уңышлы үтеүе менән ҡотлап, музей хеҙмәткәрҙәренә төбәк башҡорттарының ижтимағи берекмәһе етәксеһе Морис Йосопов исеменән рәхмәт һүҙҙәре еткерҙе, артабанғы эштәрендә уңыштар теләне.  Музейҙа ҡуйылған күргәҙмәне бер аҙна эсендә 750-нән ашыу кеше ҡараны.  Башҡорт мәҙәниәте көндәрен ябыу тантанаһында Силәбенең «Нур» халыҡ уйын ҡоралдары, Копейск ҡалаһының «Аҫылташ» фольклор ансамблдәре сығыш яһаны.  Башҡорт ҡоролтайының Маҡтау грамоталарын алыусылар араһында 2-се балалар сәнғәт мәктәбе, 1-се урта мәктәп коллективтары бар ине. Тимур Рәхмәтуллин 1-се урта мәктәп уҡыусылары башҡорттарҙың туй йолаһы хаҡында һөйләгәс, ҡала мәсетенең имам-хатибы Фәрит Тажетдинов ҡатнашлығында никах уҡытыуҙы сәхнәләштереп күрһәттеләр.
– Байрамға йыйылған халыҡ беҙҙең тарихи, рухи-әхлаҡи ҡиммәттәр, көнкүрешебеҙ тураһында бик бай мәғлүмәт алды.  Күптәр башҡорт мәҙәниәтен артабан үҙаллы өйрәнергә теләүен белдерҙе, – ти урындағы ҡоролтай ағзаһы Динә Нафиҡова.
 Өлкә башҡорттары ҡоролтайы һәм Копейск ҡалаһының тыуған яҡты өйрәнеү музейы тарафынан ойошторолған Башҡорт мәҙәниәте көндәре бик күп кешегә милли мәҙәниәтебеҙ, тарихыбыҙ менән танышыу мөмкинлеге бирҙе.  Ҡала халҡы өсөн ҙур әһәмиәтле мәҙәни сараны үткәреүгә тос өлөш индергән уҡытыусылар менән уҡыусылар ҙа тәбрикләнде.  Уларҙы боронғо башҡорт кейемдәре һәм көнкүреш әйберҙәре генә түгел, әҙәбиәт һәм сәнғәт өлгөләре лә ҡыҙыҡһындырҙы. Копейск ҡалаһы башҡорттары ҡоролтайы рәйесе Рәмилә Аҫабаеваның тырышлығы хаҡында айырым телгә алынды.