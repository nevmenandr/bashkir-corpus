Баш ҡаланың Республика рус драма театры алдындағы майҙанда Башҡортостан Президенты Хакимиәте етәксеһе урынбаҫары Рәмил Дилмөхәмәтов “Баш­автотранс” дәүләт унитар предприятиеһының генераль директоры Алексей Клугка өр-яңы 44 автобустың асҡыстарын тапшырҙы.

 Транспорт сараларының барыһы ла тәпәш иҙәнле, кәрәк-яраҡ менән йыһазландырылған.  Автопарктағы автобустарҙың яртыһы тиерлек инвалидтар өсөн ҡулайлаштырылған.  Яңы транспорт Өфөлә 51-се һәм 69-сы маршруттар буйынса йөрөйәсәк. Баш ҡалала әле коляскалы инвалидтар өсөн ҡулайлаштырылған автобустар күренә башланы.  Водитель туҡталышта инвалидты күрә икән, бордюрға яҡын туҡтарға һәм пандусты төшөрөргә тейеш.  Мөмкинлеге сикләнгән кеше ошо рәүешле автобусҡа инеп урынлаша.  Автобустарҙың 34-е — Өфө, ә 10-ы Нефтекама ҡалаһы халҡын ташыясаҡ.  Һәр транспорт сараһында коляскалылар өсөн икешәр урын булдырылған.