Унда илебеҙҙең 45 төбәгенән бер мең тирәһе спортсының ҡатнашыуы көтөлә.  Өфөлә декабрь аҙағында XII Бөтә Рәсәй хәрби сәнғәт форумы үтәсәге тураһында хәбәр иткәйнек инде.  Александр Аркадиевич белдереүенсә, был – спорт­тың өр-яңы төрө, шулай булыуға ҡарамаҫтан, ул күптәрҙә ҙур ҡыҙыҡ­һыныу уятырға өлгөргән. Рәсәй хәрби сәнғәт союзының Башҡортостан буйынса филиалының вице-президенты Александр Сосниндың һүҙҙәренә ҡарағанда, сараға етди әҙерлек алып барылған, бәйгеселәрҙе генә көтәләр.
 Рәсәйҙә спорттың хәрби сәнғәт төрөнөң йылдан-йыл абруйы арта бара, уның менән 4,5 миллиондан ашыу кеше шөғөлләнә.  Владивосток ҡалаһынан алып Калининградҡа хәт­лем ойошма филиалдары уңышлы эшләй.  Респуб­ликабыҙҙа иһә 17 мең тирәһе үҫмер секцияларға йөрөй. Турнир ойошманың ун йыллыҡ юбилейына арналасаҡ.