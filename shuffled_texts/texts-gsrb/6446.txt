Дәүләт Йыйылышының ун туғыҙынсы ултырышының көн тәртибе тикшерелде
    
  17 ноябрҙә Башҡортостан Республикаһы Дәүләт Йыйылышы – Ҡоролтай Президиумының ун туғыҙынсы ултырышы үтте.  Ултырышты Башҡортостан Республикаһы Дәүләт Йыйылышы – Ҡоролтай Рәйесе К. Б. Толкачев алып барҙы.
    
  Башҡортостан Республикаһы Дәүләт Йыйылышы – Ҡоролтайҙың киләһе ун туғыҙынсы ултырышының көн тәртибенә Президиум тарафынан тикшерелгән ҡырҡлап мәсьәлә инде.  Шуларҙың егерменән ашыуы республика закондарына үҙгәрештәр индереүгә ҡағыла.
    
  Президиум парламенттың сираттағы ултырышының көн тәртибенә Башҡортостан Республикаһының 2010 йылға һәм 2012 йылға тиклем осорға социаль-иҡтисади үҫешен күҙаллауҙы раҫлауҙы, “Башҡортостан Республикаһының 2010 йылға бюджеты тураһында” БР Законы һәм “Башҡортостан Республикаһының Мотлаҡ медицина страховкалауы Республика фондының 2010 йылға бюджеты тураһында” БР Законы проекттарын икенсе уҡыуҙа тикшереүҙе индерергә тәҡдим итте.
    
  Шулай уҡ икенсе уҡыуҙа “Башҡортостан Республикаһының мировой судьялары тураһында” Башҡортостан Республикаһы Законының 5-се статьяһына үҙгәрештәр индереү тураһында”, “Административ хоҡуҡ боҙоуҙар тураһында” Башҡортостан Республикаһы Законына үҙгәрештәр индереү тураһында”, “Башҡортостан Республикаһында выждан һәм дин тотоу иреклеге тураһында”, “Башҡортостан Республикаһы халыҡтары телдәре тураһында” һәм башҡа закондар проекттарын тикшереү тәҡдим ителде.
    
  Дәүләт Йыйылышы ултырышының көн тәртибенә беренсе уҡыуҙа тикшереү өсөн “Башҡортостан Республикаһында Бала хоҡуҡтары буйынса вәкил тураһында”, “Башҡортостан Республикаһының дәүләт гражданлыҡ хеҙмәте тураһында”, “Башҡортостан Республикаһының норматив хоҡуҡи акттары тураһында”, “Башҡортостан Республикаһында байрам һәм иҫтәлекле көндәр, һөнәри байрамдар һәм башҡа мөһим даталар тураһында” һәм башҡа Башҡортостан Республикаһы законындарына үҙгәрештәр индереү тураһында закондар проекттары индерелде.
    
  Башҡортостан Республикаһы Дәүләт Йыйылышы – Ҡоролтайҙың “Административ хоҡуҡ боҙоуҙар тураһында Рәсәй Федерацияһы Кодексына үҙгәрештәр индереү тураһында” һәм “Дауалау саралары тураһында” Федераль Законына үҙгәрештәр индереү тураһында” федераль закон проекттарын Дәүләт Думаһына индереү буйынса закондар сығарыу инициативаһы менән сығыуы, шулай уҡ Башҡортостан Республикаһы Дәүләт Йыйылышы – Ҡоролтай менән Кабарҙа-Балҡар Республикаһы Парламенты араһында закондар сығарыу эшмәкәрлегендә хеҙмәттәшлек тураһында Килешеүгә ҡул ҡуйыу тураһында мәсьәләне ҡарауы күҙҙә тотола.
    
  Президиум ҡарары буйынса Башҡортостан Республикаһы Дәүләт Йыйылышы – Ҡоролтайҙың сираттағы ун туғыҙынсы ултырышы 2009 йылдың 26 ноябренә билдәләнде.