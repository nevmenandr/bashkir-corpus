Азия форумының парламентарийҙары саҡырыуы буйынса Башҡортостан Республикаһы Дәүләт Йыйылышы – Ҡоролтай депутаты Й. С. Ильясова 28–29 октябрҙә Алматы ҡалаһында (Ҡаҙағстанда) үткәрелгән түңәрәк өҫтәл эшендә ҡатнашты.
    
  Йомабикә Сәләхетдиновна әйтеүенсә, парламентарийҙарҙың ҡатын-ҡыҙ һәм ир-егеттәр араһындағы үҙ-ара аңлашыусанлығын яҡшыртыуға йүнәлтелгән был проекттың төп маҡсаты – ҡатын-ҡыҙҙарҙың хәлен нығытыу һәм тормош сифатын күтәреү.
    
  -	Осрашыу ҡатын-ҡыҙҙарҙың хоҡуҡтарын киңәйтеү өлкәһендәге закондарҙы камиллаштырыуға йүнәлтелде.  Халыҡ-ара тәжрибә күрһәтеүенсә, ҡатын-ҡыҙҙарға ир-егеттәр менән тиң хоҡуҡтар бирелгән дәүләттәр йәшәү өсөн бар йәһәттән дә ҡулайыраҡ, - тип билдәләне Башҡортостан Республикаһы Дәүләт Йыйылышы – Ҡоролтай депутаты Й. С. Ильясова үҙенең сығышында.
    
  Рәсәй Федерацияһы исеменән сарала Дәүләт Думаһы депутаты С. Ш. Мырҙабаева ҡатнашты.