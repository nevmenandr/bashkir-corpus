11 февралдә үткән пресс-конференцияла, Рәсәй Хөкүмәте составында кодеин булған препараттарҙы рецепт буйынса ғына һатыуҙы күҙ уңында тотҡан ҡарар проектын әҙерләне, тип билдәләп үтелде. 2010 йылдың 21 октябрендә үткән Башҡортостан Республикаһы Дәүләт Йыйылышы – Ҡоролтайҙың 31-се ултырышында ҡабул ителгән Дәүләт Йыйылышы – Ҡоролтай ҡарары нигеҙендә республика парламенты Рәсәй Федерацияһының Һаулыҡ һаҡлау һәм социаль үҫеш министры Т. А. Голиковаға һәм Наркотиктар әйләнешенә контроль буйынса Рәсәй Федерацияһы федераль хеҙмәте директоры В. П. Ивановҡа мөрәжәғәт ебәргән ине.
    
  Мөрәжәғәттә парламентарийҙар наркотик һәм психотроп матдәләр әйләнеше һәм уларҙы ҡулланыу өлкәһендәге хәлгә ҡарата борсолоуҙарын белдергән инеләр.
    
  Әйтеп үтергә кәрәк, дезоморфин наркоманияһы кимәле ҡайһы бер төбәктәрҙә героин наркоманияһынан артып киткән.  Әгәр ҙә 2007 йылда наркотиктарҙың был төрөн Рәсәй Федерацияһының 19 субъектында ҡулланһалар, 2009 йылда уны 60 төбәктә регуляр рәүештә ҡуллана башлағандар.
    
  Шуныһы ҡыҙғаныс, был төр наркотикты ҡулланыусыларҙың күбеһе – 15–30 йәштәге быуын кешеләре.
    
  Мөрәжәғәттә күтәрелгән мәсьәләләр федераль кимәлдә лә иғтибарһыҙ ҡалманы. 