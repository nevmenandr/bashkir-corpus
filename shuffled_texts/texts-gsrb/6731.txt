Башҡортостан Республикаһы Дәүләт Йыйылышы – Ҡоролтайҙың Сәнәғәт, транспорт, төҙөлөш, элемтә һәм эшҡыуарлыҡ буйынса комитет ултырышында бер нисә мәсьәлә буйынса актив әңгәмә барҙы.
    
  Ултырышҡа Хөкүмәт, министрлыҡтар, ведомстволар, Контроль-иҫәп палатаһы, республика предприятиелары вәкилдәре саҡырылған ине.
    
  Атап әйткәндә, депутаттар “Башҡортостан Республикаһының 2011 йылға бюджеты тураһында”, “Башҡортостан Республикаһында тышҡы сауҙа эшмәкәрлеген үҫтереү тураһында” закондары проекттарын, “Башҡортостан Республикаһында инновацион эшмәкәрлек тураһында” 2006 йылдың 28 декабрендәге 400-з һанлы Башҡортостан Республикаһы Законының үтәлеше мәсьәләләрен тикшерҙе.
    
  Бынан тыш Комитет “Административ хоҡуҡ боҙоуҙар тураһында Рәсәй Федерацияһы Кодексына үҙгәрештәр индереү тураһында” федераль закон проектын Рәсәй Федерацияһы Федераль Йыйылышының Дәүләт Думаһына индереү буйынса Башҡортостан Республикаһы Дәүләт Йыйылышы – Ҡоролтайҙың закондар сығарыу инициативаһы менән сығыш яһарға тәҡдим итте.