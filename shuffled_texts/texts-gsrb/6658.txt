Республика парламенты йортонда 2010 йылдың 28 сентябрендә буласаҡ Рәсәй Федерацияһының Волга буйы федераль округы субъекттарының закондар сығарыу (вәкәләтле) органдары ассоциацияһы ултырышын әҙерләү һәм үткәреү буйынса кәңәшмә үтте.  Кәңәшмәне асып, Башҡортостан Республикаһы Дәүләт Йыйылышы – Ҡоролтай Рәйесе К. Б. Толкачев, Ассоциацияның эшендә дөйөм алғанда йөҙҙөн ашыу кеше, шул иҫәптән Башҡортостан Республикаһы Президенты Р. З. Хәмитов, Рәсәй Президентының Волга буйы федераль округындағы Тулы хоҡуҡлы вәкиле Г. А. Рапота, Башҡортостан Республикаһы Дәүләт Йыйылышы – Ҡоролтай, Дәүләт Думаһы депутаттары, Рәсәйҙең 14 субъектының федераль инспекторҙары, федераль һәм республика дәүләт власы органдары етәкселәре, республика шифаханалары директорҙары ҡатнашасаҡ, тип белдерҙе.
 
 
    
  
 
  Ассоциацияның көн тәртибенә иң мөһимдәрҙең береһе сифатында “Граждандарҙың санатор-курорт дауаланыуын закондар йәһәтенән тәьмин итеү: Башҡортостан Республикаһы миҫалында уның бөгөнгө хәле һәм үҫеш перспективалары” мәсьәләһе индерелде.
 
 
    
  
 
 Кәңәшмәлә Башҡортостан Республикаһы Дәүләт Йыйылышы – Ҡоролтайҙың профессиональ даими нигеҙҙә эшләүсе депутаттарынан башҡа Хөкүмәт премьер-министры урынбаҫары Ф. Ә. Ямалтдинов, республиканың һаулыҡ һаҡлау министры А. А. Евсюков, парламент Секретариатының яуаплы хеҙмәткәрҙәре, республиканың министрлыҡтар, ведомстволар, Өфө ҡалаһы ҡала округы Хакимиәте вәкилдәре ҡатнаштылар.