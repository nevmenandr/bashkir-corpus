Бөгөн Башҡортостан Республикаһы Дәүләт Йыйылышы – Ҡоролтайҙың Социаль сәйәсәт һәм һаулыҡ һаҡлау буйынса комитеты ултырышы үтте.
    
  Унда парламентарийҙар халыҡты социаль яҡтан яҡлау өлкәһендәге закондарҙы камиллаштырыу менән бәйле мөһим мәсьәләләрҙе тикшерҙе.
    
  “Башҡортостан Республикаһында баланы (балаларҙы) уллыҡҡа алған (ҡыҙлыҡҡа алған) граждандарға бер тапҡыр бирелә торған аҡсалата пособие тураһында” БР Законы проекты ҡыҙыу бәхәс тыуҙырҙы.  Ул Рәсәй Федерацияһының Ғаилә кодексы положениеларын тормошҡа ашырыу маҡсатында әҙерләнгән.
    
  - Тәҡдим ителгән закон проекты тарафынан әсәлек (ғаилә) капиталы күләмендә баланы (балаларҙы) уллыҡҡа алған (ҡыҙлыҡҡа алған) һәр бер гражданға бер тапҡыр бирелә торған аҡсалата пособие билдәләнә, - тине Башҡортостан Республикаһының Мәғариф министры урынбаҫары А. Ш. Сурин.
    
  Бер тапҡыр бирелә торған аҡсалата пособие уллыҡҡа алыусының ғаиләһенең торлаҡ шарттарын яҡшыртыу, баланың сәләмәтлеген нығытыу, уны уҡытыу йүнәлештәре буйынса ҡулланыла ала.
    
  Был закон проектын тикшереү барышында закон сығарыусылар уның етешһеҙлектәрен асыҡланылар, билдәләнеп кителеүенсә, был етешһеҙлектәр закон проектын икенсе уҡыуға әҙерләгәндә бөтөрөләсәк.
    
  Бынан тыш ултырышта “Башҡортостан Республикаһы территорияһында иммунитетты ҡаҡшатыусы вирус (ВИЧ-инфекция) тыуҙырған ауырыуҙың таралыуын иҫкәртеү тураһында” Башҡортостан Республикаһы Законына үҙгәрештәр индереү тураһында” БР Законы проекты тикшерелде. 