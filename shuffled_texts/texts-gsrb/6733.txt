Административ хоҡуҡ боҙоуҙар тураһында Рәсәй Федерацияһы Кодексын пассажирҙар һәм багаж ташыу ҡағиҙәләрен үтәмәгән өсөн административ яуаплылыҡҡа тарттырыу тураһындағы яңы статья менән тулыландырыр кәрәк, тигән һығымтаға килде Башҡортостан Республикаһы Дәүләт Йыйылышы – Ҡоролтайҙың Сәнәғәт, транспорт, төҙөлөш, элемтә һәм эшҡыуарлыҡ буйынса комитеты ағзалары.
 
    
  
 Пассажирҙарҙы ташыу эшмәкәрлеге уны тормошҡа ашырыусы юридик шәхестәргә һәм шәхси эшҡыуарҙарға айырым ҡағиҙәләр һәм өҫтәмә талаптар ҡуйыуҙы талап итә.
 
    
  
 Комитет ағзалары, федераль закондарҙа айырым талаптар бар, ләкин ул талаптарҙы үтәмәгән өсөн административ яуаплылыҡҡа тарттырыу ҡаралмаған, шуға күрә тәжрибә Административ хоҡуҡ боҙоуҙар тураһында Рәсәй Федерацияһы Кодексын яңы статья менән тулыландырыу кәрәклеген талап итә, тип иҫәпләй.
 
    
  
 Закон проектын ҡабул итеүҙең социаль-иҡтисади эҙемтәләре булып дәүләт идараһының нәтижәлелеген, транспорт комплексындағы хеҙмәттәрҙең кимәлен күтәреү, шулай уҡ транспорт эшмәкәрлегенә законһыҙ ҡыҫылыу осраҡтарын кәметеү тора.