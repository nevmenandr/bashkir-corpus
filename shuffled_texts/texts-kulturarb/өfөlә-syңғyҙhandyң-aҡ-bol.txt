Бөгөн театрҙа артистар яңы әҫәр менән танышты – режиссер Азат Нәҙерғолов Сыңғыҙ Айытматовтың “Быуаттан да оҙон көн” романының тәүге вариантына инмәй ҡалған, һуңынан ғына өҫтәлеп киткән “Сыңғыҙхандың аҡ болото” исемле бүлек буйынса яңы сәхнә әҫәре тәҡдим итә, пьеса авторы – Елена Баранчикова. Ижади командала – балетмейстер Ирина Филиппова (Мәскәү), рәссам Альберт Нестеров, композитор Урал Иҙелбаев, сәхнә хәрәкәттәрен ҡуйыусы Роберт Йылҡыбаев (Мәскәү).   Ижадсыларға уңыштар теләйбеҙ!
  Әҫәр менән танышҡан көндө ҡуйыусы-режиссер Азат Әхмәҙулла улы һәм балетмейстер Ирина Николаевна буласаҡ спектакль тураһында һөйләшеү барышында: “Сыңғыҙханға беҙ башҡа күҙлектән ҡарарға тәҡдим итәбеҙ, ул донъяны яулап алыусы яуыз илбаҫар ғына булмаған, шул уҡ ваҡытта ул кеше.  Сыңғыҙхан темаһын фәлсәфәүи, тормошсан яҡтан асырға теләк бар” – тинеләр.  Көҙ айында донъя күрәсәк спектаклдә артистар Хөрмәтулла Үтәшев, Светлана Хәкимова, Эльвира Юнысова, Азамат Ғафаров, Руслан Хайсаров, Урал Әминов, Ринат Баймырҙин, Руслан Хәсәнов, Артур Кәбиров, Илгиза Ғильманова, Зилия Ситдиҡова, Сара Буранбаева, Нурия Ирсаева, Илсур Байымов, Юнир Ҡоланбаев ҡатнашалар. 