Башинформ» мәғлүмәт агентлығы хәбәр итеүенсә, «Башҡортостан Республикаһы татарҙарының милли-мәҙәни автономияһы» төбәк йәмәғәт ойошмаһы Башҡортостан халыҡтары ассамблеяһы, Халыҡтар дуҫлығы йорто булышлығында «Бәлешфест» милли аш-һыу фестивален ойоштора.  Бәлеш йәки ҙур бәлеште һарыҡ, һыйыр, ҡаҙ итенән, ҡаҙ-өйрәктең эс-ҡарынынан тары, дөгө йәки картуф ҡушып бешерәләр.  Фестивалдең маҡсаты — Башҡортостанда традицион милли аш-һыуҙы тергеҙеү, һаҡлау һәм үҫтереү; башҡорт һәм татар халыҡтарының милли ризығы бәлеште әҙерләү традицияларын һаҡлау һәм нығытыу; фестиваль ҡунаҡтарын халыҡтарҙың мәҙәниәте һәм йолалары менән таныштырыу; төрлө халыҡ вәкилдәрен берҙәм мәҙәни һәм рухи киңлеккә туплау; милли аш-һыу әҙерләү тәжрибәһен таратыу, экологик яҡтан таҙа ризыҡты, ҡунаҡсыллыҡ традицияларын пропагандалау.  Сара быйыл 19 майҙа Бүздәк районында уҙа. Фестивалде үткәреү урыны итеп республиканың Халыҡтар дуҫлығы йорто филиалы — Татар тарихи-мәҙәни үҙәге билдәләнгән.  Фестиваль барышында рус, башҡорт, татар, сыуаш, удмурт, үзбәк, немец, әрмән һәм башҡа халыҡтарҙың тематик өҫтәлдәре, ризыҡтарҙы тәмләп ҡарау ойошторола. Ҙур бәлеш борон-борондан тәмле ризыҡ ҡына түгел, ғаилә менән аралашыу мөмкинлеге тип һаналған.
