Шиғырҙар һәм хикәйәләрҙе туплаған «Аҡ донъям» йыйынтығы һәр кемдең күңеленә хуш килер, китап кәштәһендә үҙ урынын табыр.  «Аҡ донъям» йыйынтығы һәр кемдең күңелендә булған, бер ҡасан да иҫкермәгән мәңгелек матур темаға – мәхәббәткә арнала.  Һағышлымы ул, һөйөнөслөмө, мәхәббәт татыған миҙгелдәр онотолмай.   Яратыу, һөйөү тулы ялҡынлы хистәр менән һуғарылып яҙылған лирик шиғырҙарында әҙибәнең күңел кисерештәре сағылыш таба, бөгөнгө менән ғорурланыу, үткәнде һағыныу тойғолары ярылып ята, ул йәшлегенә ауаз һала, әҫәрҙәре менән бала сағына әйләнеп ҡайта, ә мауыҡтырғыс сюжетлы хикәйәләрендә тормош-көнкүреш проблемаларына туҡтала, йәш ғаилә, ҡатын-ҡыҙ мәсьәләләрен асыҡларға тырыша.  Зәйнәб Биишева исемендәге Башҡортостан “Китап” нәшриәтендә Ләйсән Яҡупованың «Аҡ донъям» тип аталған татар телендә электрон баҫмаһы донъя күрҙе.   Ләйсән Яҡупова әҫәрҙәренең нигеҙендә аҡ төҫтәр балҡышы күҙгә салына, автор шуға күрә лә яҡшылыҡтың, изгелектең яманлыҡты, яуызлыҡты еңеп сығырына ышана.  Был донъяла ғүмерендә бер тапкыр булһа ла һөйөү тойғоһо кисермәй ҡалған кеше юҡ.  Йыйынтыҡ БР Хөкүмәте ярҙамы менән баҫтырылды. 