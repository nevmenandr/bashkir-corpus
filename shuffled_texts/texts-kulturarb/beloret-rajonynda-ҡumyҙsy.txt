Конкурсанттарҙы ғәҙел баһалау өсөн сәнғәт донъяһына үҙ өлөшөн индергән, уның үҫешенә көс-кәрен йәлләмәгән һиммәтле ир-уҙамандар - бар ғаләмгә моңло ҡурайы менән танылыу яулаған мәшһүр ҡурайсы Мөхәмәт Усман улы Түлебаев, Шәйехзада Бабич исемендәге дәүләт йәштәр премияһы лауреаты, ҡумыҙҙың һәр төрөндә сиртеү, өзләү йәһәтенән тиңе булмаған моң әһеле - Миңлеғәфүр Миңләхмәт улы Зәйнетдинов, Республика ҡурайсылар конкурстары лауреаты, Белорет балалар музыка мәктәбе уҡытыусыһы Дамир Басир улы Хәсәнов саҡырылғайны.   Күптән түгел Белорет районының Шығай ауылында “Өлкәр” башҡорт мәҙәни үҙәгендә икенсе йыл рәттән уҙған “Ауаз” район ҡумыҙсылар һәм өзләүселәр конкурсы үтте.  Йәш категорияһын сикләмәгән ярышта иң бәләкәй конкурсантҡа - Үткәл мәктәбе уҡыусыһы Вадим Шәғәлинға 8 йәш булһа, иң оло ҡатнашыусы - Үҙәнбаш ауылынан Нәсиха Нәбиуллина иһә туғыҙынсы тиҫтәне ваҡлаған.  Март аҙағында ҡупҡан аҡман-тоҡманды бер ни күрмәй, тәғәйен урын-ваҡытта балитәкле сағыу күлдәктәр, бәрхәттән елән- кәзәкейҙәр кейгән, аҡыҡ, ҡыҙыл яҡут ише аҫыл таштар менән биҙәлгән мәрйенле һаҡал-селтәрҙәр таҡҡан, баштарына тәңкәле ҡашмау, аллы-гөллө ситса яулыҡтар ябынған, икегә тарап үргән сәс остарында сулпы-сәсмәүҙәре сыңлаған ҡатын-ҡыҙҙар, сигеүле күлдәк, билбаулы камзул кейгән ир-егеттәр байрамса биҙәлгән йылы, яҡты мәҙәниәт һарайында гөж килде.  Башҡорт халҡының милли музыка ҡоралы - ҡумыҙҙың бәҫен күтәргән, пропагандалаған, төрлө быуын вәкилдәрендә уға ҡарата ҡыҙыҡһыныу уятҡан, сәләмәтлек, атап әйткәндә, тын юлдары өсөн ғәйәт файҙалы булған был моң сығанағына ниндәйҙер кимәлдә ихтыяж тыуҙырған ошо матур байрамда Шығай, Үткәл, Сермән, Ҡоҙғон-Әхмәр, Ҡаһарман, Үҙәнбаш, Аҙналы, Рысыҡай ауылдарынан бихисап коллектив һәм яңғыҙ башҡарыусы сығыш яһаны.  Күңелде аһәңләндерер илаһи моң, шиғри юлдар менән асылып киткән күркәм сараны тәбрикләп, мәртәбәле ҡунаҡтар - Белорет муниципаль районы мәҙәниәт идаралығы начальнигы Зәлифә Әхмәҙи ҡыҙы Әғләмова, Башҡортостандың атҡаҙанған мәҙәниәт хеҙмәткәре, виртуоз ҡумыҙсы Миңлеғәфүр Миңләхмәт улы Зәйнетдинов, Шығай ауыл хакимиәте башлығы Хәлим Юлдаш улы Ғәлиастанов һүҙ алды.  Улар, үҙ сиратында, был ярыштың халыҡтың мәҙәни кимәлен үҫтереүҙә ни тиклем әһәмиәтле булыуын, боронғо дәүерҙәрҙән алып бөгөнгәсә ваҡыт арауығында юғалып ҡалмай, ә, киреһенсә, быуындан быуынға күсә килеп, халыҡта популярлыҡ яулай барған милли музыка ҡоралы - ҡумыҙҙың серле моңона ғашиҡ йәндәрҙең күплеген билдәләп үтте. 