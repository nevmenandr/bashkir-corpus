Мәҙәни проект «Донъя кубогы» бөтә донъя аккорденсылар конкурсына һайлап алыу системаһына индерелде, ти ойоштороусылар. Ағымдағы йылдың 8-10 декабрь көндәрендә Өфөлә Урта махсус музыкаль колледжы һәм З. Исмәғилев исемендәге Өфө дәүләт сәнғәт институтында VI «Аккордеониссимо» халыҡ-ара клавишалы аккордеонда уйнаусыларҙың фестиваль-конкурсы үтә. Баһалама ағзалары: танылған музыканттар, халыҡ-ара һәм бөтә Рәсәй конкурстары лауреаттары, төп музыкаль белем биреү ойошмалары уҡытыусылары.  Бәйге сиктәрендә Рәсәй һәм Көньяҡ Корея аккордеонсыларының концерттарын, жюри ағзаларының оҫталыҡ дәрестәрен, ғилми-ғәмәли конференция, түңәрәк өҫтәл ойоштороласаҡ, тип хәбәр итә сараны ойоштороусылар. Быйылғы «Аккордеониссимо-2017» еңеүселәре 2018 йылда Литвала үтәсәк  «Донъя кубогы»нда Рәсәй исеменән сығыш яһаясаҡтар. Бәйгелә  100-ҙән ашыу балалар музыка мәктәптәре һәм сәнғәт мәктәптәрендә уҡыусылар, һөнәри һәм юғары белем белем биреү учреждениелары студенттары, шулай уҡ Рәсәйҙән һәм сит илдәрҙән башҡарыусылар ҡатнашасаҡ.  
  
8 декабрҙә Ф.И. Шаляпин исемендәге концерт залында Өфө дәүләт сәнғәт институтының Рус халыҡ уйын ҡоралдары оркестры менән берлектә солистар һәм ансамблдәрҙең сығыш яһауы көтөлә. 