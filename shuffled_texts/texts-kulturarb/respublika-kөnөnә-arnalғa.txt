 Башҡортостан дәүләт концерт залы сәхнәһендә Башҡортостандың халыҡ шағирҙарынан алып, күптән түгел ижад итә башлап, ҡәләм тибрәткән йәш шағирҙарҙы ла күрергә мөмкин ине.  Айырып әйткәндә, Рауил Бикбаевтың «Иң беренсе мөғжизә», Хисмәтулла Юлдашевтың «Һуҡмаҡ», Рәшиҙә Шәмсетдинованың «Ысыҡ һутындағы ҡисса», Ҡәҙим Аралбаевтың «Йыр йылыһы», Хәсән Назарҙың «Һайланма әҫәрҙәр», Әнисә Таһированың «Киске шәфәҡ йыры», Салауат Әбүзәровтың «Ғәмәл дәфтәре», Барый Ноғомановтоң «Шиғриәт», Йомабикә Ильясованың «Бәхет эргәһендә» һәм башҡа шағирҙарҙың китаптарын халыҡ яратып алды.  
2017 йылдың 7 октябрендә Башҡортостан Республикаһының Мәҙәниәт министрлығы һәм Яҙыусылар союзы ойошторған «Йәшә, Башҡортостан» исемле әҙәби-музыкаль кисә әҙәбиәт һөйөүселәрҙе, китап уҡыусыларҙы, йыр-моң һөйөүселәрҙе “Башҡортостан” дәүләт концерт залына йыйҙы. Ысын мәғәнәһендәге шиғыр һәм йыр-моң байрамында халыҡ шағирҙары, күренекле һүҙ оҫталары халыҡҡа шиғыр уҡып ҡыуандырһа, эстрада йондоҙҙары – Венер Камалов, Лина Ғәниева, Илгиз Абдрахманов һәм һәүәҫкәр бейеүсе – М. Аҡмулла исемендәге БДПУ-ның башҡорт филологияһы студенты Миңлегөл Төлкөбаева тамашасыларға йыр һәм бейеү бүләк итте.  Республика көнөнә арналған әҙәби-музыкаль кисәлә Зәйнәб Биишева исемендәге Башҡортостан «Китап» нәшриәте ҡунаҡтарға нәфис, балалар һәм фәнни-популяр әҙәбиәттән башҡа тағы ла бик күпләп төрлө календарҙар, фотоальбомдар, һүҙлектәр тәҡдим итте.  Башҡортостан Республикаһының Үҙаллылығын иғлан ителеү көнө алдынан йыйылған тамашала Яҙыусылар союзы рәйесе Зәки Арыҫлан улы Әлибаев барыһын да байрам менән ҡотланы һәм Өфө ҡалаһы хакимиәте, Матбуғат һәм киң мәғлүмәт агентлығы исеменән Маҡтау ҡағыҙҙарын, Рәхмәт хаттарын тапшырҙы, Мәҙәниәт министрлығы һәм Бөтә донъя башҡорттары ҡоролтайы вәкилдәре шиғри һүҙ оҫталарын Рәхмәт хаттары менән бүләкләне.


 Сараға килеүселәрҙе, бигерәк тә, шиғри йыйынтыҡтар, мәктәп һәм мосолман календарҙары ҡыҙыҡһындырҙы. 