Башҡортостан йәмәғәтселеге бөйөк шағирыбыҙ Рәми Ғариповтың тыуған көнөн билдәләргә йыйына.  Сараны ойоштороусылар-Бөтә Донъя башҡорттары ҡоролтайы, Башҡортостан Яҙыусылар союзы, «Салауат Юлаев вариҫтары» төбәк йәмәғәт ойошмаһы, Рәми Ғарипов исемендәге 1-се башҡорт республика гимназия-интернаты. Халыҡ шағирының тыуыуына 12 февралдә 85 йыл тула.  Ул тормошта ла, ижадта ла янып йәшәгән һәм эшләгән шәхес.  Ҡатнашыусылар Рәми әҫәрҙәрен дә, үҙ авторлығындағы шиғырҙарҙы ла уҡый ала.  Ошо уңайҙан уҡыусылар араһында видеоконкурс иғлан ителгән.  Рәми Ғарипов ижады буйынса конкурсты ойоштороусылар социаль селтәрҙәрҙе лә файҙалана.  Белеүебеҙсә, Р. Ғариповтың тормошо, ижады йәштәргә лә, урта һәм өлкән быуын кешеләренә лә берҙәй яҡын, сөнки уның бөтә әҫәрҙәренән ихласлыҡ, халыҡсанлыҡ һәм ғәҙеллек бөркөлөп тора.   Конкурс талаптары һәм шарттары менән Бәйләнештәге "Рәми Ғариповҡа – 85" төркөмөндә танышырға мөмкин:  https://m.vk.com/event137901302
 Р. Ғарипов талантлы шағир ғына түгел, тәржемәсе, шағир-публицист, эпистоляр жанр оҫтаһы ла булған.  Беҙҙең өсөн Рәми образы Башҡортостанға, халҡына арымай-талмай хеҙмәт итеүҙең аҫыл өлгөһө.  Ниндәй генә ауырлыҡтар торһа ла, үҙендә йәшәүгә һәм ижадҡа көс таба алған ул.