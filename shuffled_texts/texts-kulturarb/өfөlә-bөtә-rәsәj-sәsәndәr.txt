Башҡортостан сәсәндәре өсөн был фестиваль икеләтә һынау.  Фестивалгә Рәсәй төбәктәренән һәм төрки халыҡтар йәшәгән сит илдәрҙән 18 бәйгесе килгән.  Фестиваль төбәктең, Рәсәй һәм сит илдең ауыҙ тел ижады өлгөләрен башҡарыусылары араһында  бәйләнеш булдырыу йәһәтенән һәм 2020 йылда Башҡортостанда үтәсәк Бөтә донъя фольклориадаға әҙерләнеү маҡсатында үткәрелә. Башҡорт, яҡут, мари, лезгин сәсәндәре халыҡ ижады өлгөләрен һәм үҙ әҫәрҙәрен сәхнәгә алып сыҡты. Бөгөн, 26 октябрҙә Фәйзи Ғәскәров исемендәге Дәүләт академия халыҡ бейеүҙәре ансамбле залында лауреаттар һәм еңеүселәр бөгөн билдәле буласаҡ.
  Жюри комиссияһын күренекле милләттәшебеҙ, сәсәниә Розалия Солтангәрәева етәкләй.  Баһалама ағзалары араһында донъяға билдәле манассы, фән докторы Талантаалы Бакчиев та бар.
 Беҙҙең республика данын сәсәндәр мәктәбе ағзалары һәм ҡобайыр, әйтеш, эпостарҙы иң оҫта һөйләүсе сәсәндәр яҡлай.  Жюри ағзалары киске  сәғәт алтыға тиклем  бәйгеселәрҙең сығыштарын баһалай.  Башҡортостан сәсәндәре мәктәптәре халыҡ һәм өлгөлө коллектив исемдәрен алыу өсөн дә һынау тотасаҡ. Район-ҡалаларҙа эшләп килгән сәсән мәктәптәренә уларҙың сығыштары һөҙөмтәһе менән халыҡ һәм өлгөлө коллектив исемдәре тәғәйенләнәсәк. Уларҙы жюри ағзалары социаль селтәрҙәрҙә үткән видеобәйге аша һайлап ала.  Кисә, 25 октябрҙә  Өфөлә Бөтә Рәсәй сәсәндәр конкурсы башланды.  Башҡортостан икенсе тапҡыр үткәрелгән Бөтә Рәсәй сәсәндәр фестивале ҡатнашыусыларын ҡаршылай.  Сарала Башҡортостандан, Мари Иленән, Саха (Яҡут), Коми, Дағстан республикаларынан 50-нән ашыу конкурсант һынау тота. 