Иҫәнлектә-һаулыҡта күрешергә яҙһын, театр менән бергә ҡалығыҙ, хөрмәтле тамашасылар! Ноябрь айының тәүге дүрт көнөндә Дыуан районының - Мәсәғүт, Салауат районының - Малаяҙ, Балаҡатай районының - Яңы Балаҡатай, Ҡыйғы районының Үрге Ҡыйғы ауылдары халҡы менән осрашты, ололар өсөн “Әбейүшкә@эт.тущка.ru” (Р.Кинйәбаев) заманса комедияһы, “Әлифбанан бер себеш” (А.Кивиряхк) монодрамаһын һәм балалар өсөн “Итекле бесәй” (Ш.Перро, В.Ганзенко) әкиәтен күрһәтте. Балаҡатай һәм Ҡыйғы райондары тамашасылары иһә театр менән ошондай мәҙәни осрашыуҙар йышыраҡ булып торһон, планлы рәүештә ойошторолһон, тигән теләктә ҡалдылар. Театр ижады менән республикабыҙ райондары тамашасыһы ла һәр ваҡыт танышып бара.  Был гастролдәрҙе ойоштороусы, театрҙың реклама бүлеге етәксеһе Тимур Яҡупов билдәләүенсә, бөгөнгө көндә театр республикабыҙ халҡы менән йышыраҡ осрашырға тейеш, сөнки баш ҡаланан алыҫта ятҡан райондарҙағы халыҡ театрҙы, спектаклдәрҙе бик теләп көтөп ала һәм ихлас йөрөй.  Яңы миҙгел башланып тора, осрашыуҙар, гастролдәр, сығыштар алда әле!  Театр сәнғәтен яратҡан, артистарҙы ихтирам иткән, гастролдәрҙе ойоштороуҙа ярҙам күрһәткән етәкселәргә, айырыуса Ҡыйғы районы хакимиәте башлығы Шамиль Радил улы Мөхәмәтдиновҡа, Салауат районы хакимиәте башлығы Ғәли Ғәләүетдин улы Хәйретдиновҡа, Балаҡатай районы хакимиәте башлығы Мәсәғүт Рәшит улы Миңлеғәлинға рәхмәтебеҙҙе белдерәбеҙ. Малаяҙҙағы профтехучилище студенттары Алмас Әмиров башҡарыуында “Әлифбанан бер себеш” монодрамаһын ихлас ҡараһалар, ғөмүмән, спектаклдәр уйналған һәр урында тамашасылар артистарҙы ихлас алҡыштарға күмде, рәхмәттәр әйтеп ҡалды.  Гастролдәр барышында, 2 ноябрҙә театрҙың художество етәксеһе Олег Закир улы Ханов Салауат районы тамашасыһы менән осрашыуҙа ҡатнашты.