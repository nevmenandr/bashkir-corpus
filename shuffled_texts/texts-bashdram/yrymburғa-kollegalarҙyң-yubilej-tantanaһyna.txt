Рәсәйҙең  иң бай  тарихлы  коллективтарының береһе -  М.Горький  исемендәге Ырымбур дәүләт  өлкә драма театрына нигеҙ һалыныуға 160 йыл.  «Был көн   ҡабатланмаҫ буласаҡ:  үткәндәрҙең  бөгөнгөгә һәм киләсәккә  тоташыуының шаһиты буласаҡ тамашасы- театрға ғүмерҙәрен бағышлаған өлкән быуынды ла,  бөгөнгө көн сәхнә йондоҙҙарын да күрәсәк  ул», - тиелгәйне Ырымбурҙан килгән ихлас саҡырыу хатында.  26 майҙа Ырымбур театрының  юбилей тантанаһына театрҙың художество етәксеһе Олег Ханов,  режиссер Илсур Ҡаҙаҡбаев  юлланды.  Бәхетленең ҡунағы бер көндә ти:  26-31 майҙа «Гостиный двор» фестивале сиктәрендә  М.Горький  исемендәге Ырымбур  театрының художество етәксеһе, күренекле режиссер, Рәсәйҙең халыҡ артисы  Рифҡәт Исрафилов етәкселегендә Рәсәй театр эшмәкәрҙәре союзы ойошторған  милли театрҙар режиссерҙары лабораторияһы ла эшләйәсәк.  Унда Илсур Ҡаҙаҡбаев ҡатнаша. Кисә генә  гөрләтеп премьера уйналды, ә бөгөн Ырымбурға  коллегаларыбыҙҙы ҡотларға юлланды театр вәкилдәре.  Был  аҙна театр өсөн ғәйәт  ҡыҙыу мәл. 