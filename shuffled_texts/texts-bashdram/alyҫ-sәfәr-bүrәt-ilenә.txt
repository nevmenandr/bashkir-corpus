Фестиваль программаһы ғәйәт ҙур: ҡунаҡтарҙы бүрәттәрҙең милли традициялары, иҫтәлекле урындар менән таныштырыу, хатта Байкал күленә сәйәхәт ҡаралған.  11 сентябрҙә театр «Хыялға ҡаршы» героик булмаған повесы менән Бүрәт Республикаһында уҙғарылған «Алтан сэргэ» (бүрәтсә, сэргэ - ҡунаҡ атын бәйләп ҡуйыр семәрле бағана, алтан - алтын) Халыҡ – ара театр фестиваленә юллана.  Бында заманса идеялар тыуа, театр сәнғәтендә яңы һүҙ әйтелә.
«Һеҙ сит республикала башҡорт халҡы, уның сәнғәте менән таныштырыу бурысын да атҡараһығыҙ.  Лайыҡлы сығыш яһағыҙ, уңышлы сәфәр булһын», - тине театрҙың художество етәксеһе Олег Ханов юлға сығыусы йәштәр менән осрашыуҙа.  Беҙ алыҫ юлға сығыусы бер төркөм артистарыбыҙ, цех хеҙмәткәрҙәренә уңышлы сығыш, хәйерле юл теләйбеҙ! Ә юл бик алыҫ, самолет менән Мәскәү аша. Улан-Удэ башҡорт артистарын күптән көтә, сөнки «Хыялға ҡаршы» (А.Баймөхәмәтов, А.Ишбулдина, реж.  - И. Ҡаҙаҡбаев) спектакле хаҡында һүҙ илебеҙҙең төрлө тарафтарына таралып өлгөргән.  Билдәле булыуынса, «Алтан сэргэ» бөгөн Рәсәйҙә иң абруйлы фестивалдәрҙең береһе. 