Әллә һинең ауазыңды донъя шауы күмә микән? Олег Хановтың юбилейы Мәскәү, Ырымбур, Салауат, Өфө!..  Тыуған көн, йола буйынса, туғандар, дуҫтарҙың күмәкләшеп йыйылып ғүмер байрамын бергә уртаҡлашҡан мәле.  Шулай ҙа ябай кеше түгел, ә Ижадсының  ғүмеренең тағы ла бер битен асҡан миҙгеле әҙерәк моңһоу һәм һағышлы икән. Ғәҙәттә, был көндө барыһының да кәйефе байрамса күтәренке, күңелле.  Ә унда: ғүмерҙең - яҡшымы, яманмы - әммә онотолмаҫ миҙгелдәре. Мәктәп йылдары, студент саҡ, Театр эшмәкәрҙәре союзы, Йәштәр театры...  Театрҙың художество етәксеһе, Башҡортостандың халыҡ артисы, Рәсәйҙең атҡаҙанған артисы Олег Хановтың 65 йәшлек юбилей кисәһенә килеүселәр Ижадсының ураулы, ҡатмарлы, шулай ҙа гел генә яҡтылыҡҡа, күңел нурына ынтылған тормош юлына байҡау яһанылар.  Нимә булды һиңә бөгөн? Бәләкәй генә малайҙың үҙе кеүек үк бәләкәй генә, нәҙек кенә мәктәп портфеле килә тороп күп юлдарҙы, бихисап ерҙәрҙе, байтаҡ тормош ауырлыҡтарын йырып сыҡҡан, инде таушалып бөткән оло сумаҙанға әүрелә.  Олег Хановтың борма-борма юлдар аша йәнтөйәгенә әйләнеп ҡайтыры сабый баланың маңлайына яҙылғандыр.  Был кис сәхнәгә Олег Ханов актер булараҡ та, режиссер ҙа, етәксе булараҡ та сыҡманы.  Моңдарыңдың яҡтылығын әллә бер кем күрмәй микән?
...  Залдан ғына, яҡындары эргәһендә, сәхнәне үҙ яҙмышы итеп алған юлдарға яңынан әйләнеп ҡайтты. 