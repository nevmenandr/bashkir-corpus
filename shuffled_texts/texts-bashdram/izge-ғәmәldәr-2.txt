Нурия Ирсаева М.Ғафури исемендәге Башҡорт академия драма театры менән емешле хеҙмәттәшлек иткәне өсөн Миәкә районы хакимиәтенә, Айтуғанов Ришат Ғәбдрәшит улына театр исеменән рәхмәт белдерҙе. Нурия Исхаҡ ҡыҙы күренекле йырсылар Вәкил Мурзин һәм Рәүилә Мәсәлимова менән берлектә миәкәләргә мауыҡтырғыс төҙөлгән әҙәби -музыкаль проект тәҡдим итте.  Республикабыҙҙың билдәле сәхнә оҫталары ҡатнашлығындағы был иҫтәлекле тамаша миәкәләр хәтерендә онотолмаҫ тәъҫораттар ҡалдырҙы.  Ә йыйылған килемде сарала ҡатнашыусылар Нурия Ирсаеваның тыуған ауылы Хәнбәктә ( элекке тарихи урынында) мәсет төҙөү иҫәбенә күсерегә ҡарар итте. Нурия Ирсаева Рәми Ғарипов, Мостай Кәрим һәм башҡа күренекле шағирҙарҙың шиғырҙарын уҡыһа, йырсылар халыҡҡа йөрәк моңдарын бүләк итте.  Ошо көндәрҙә Миәкә район Мәҙәниәт һарайында Башҡортостандың, Татарстандың һәм Рәсәйҙең халыҡ артисткаһы, С.Юлаев исемендәге дәүләт премияһы, М.Аҡмулла исемендәге премия лауреаты Нурия Ирсаева яҡташтары менән осрашты.  Был сара 2015 - Әҙәбиәт йылына бағышланды. 