31 август көнө театрыбыҙҙа күркәм йолаға әйләнгән изге ғәмәл башҡарылды: был эш театр коллективының Өфөнөң Мосолман зыяратында ерләнгән, сәхнәбеҙҙә яҡты эҙ ҡалдырған шәхестәре, фиҙаҡәр хеҙмәттәре менән исемдәре театр тарихына уйылып ҡалған сәхнә эшмәкәрҙәре ҡәберенә барып, уларҙың яҡты рухы алдында баш эйеү, ҡәберлектәрҙе тәртипкә килтереүҙән ғибәрәт.
«Тереләрҙең – ҡәҙерен, үлгәндәрҙең ҡәберен бел», - тиҙәр беҙҙең халыҡта.  «Йәйҙең һуңғы көнөндә, бигерәк тә йома көнөндә тура килгән был изге йола йәш быуын ижадсылары өсөн тәрбиәүи йәһәттән дә мөһим, беҙ шәхестәребеҙҙе оноторға тейеш түгел» - тигән фекерҙәр яңғыраны.  Иҫтәлектәр, хәтирәләр яңыртты был иртәлә коллектив ағзалары, «Ғофран» мәсетенә инеп хәйер бирҙе.  «Һәммәгеҙгә лә рәхмәт, был сара - беҙҙең ветерандарыбыҙға ихтирам, уларҙы хәтергә алыу.  Был изге сара яңы ижад миҙгеле алдынан шәхестәребеҙҙең изге рухынан фатиха алыу булып та ҡабул ителә.  Һәр йыл һайын бында килеп, зыярат ҡылыу һәр артист өсөн бик сауаплы эш» - тине Олег Ханов.