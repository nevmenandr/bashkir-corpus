Ваҡиғаларҙың иң мөһимдәренең береһе - йылдың тәүге премьераһы өҫтөндә эш - Б.Бикбай пьесаһы буйынса (сәхнә өсөн Х.Иргалин версияһы) «Ҡаһым түрә» драмаһының премьераһына репетициялар.  Башҡорт драматургияһын һәм театр сәнғәтен үҫтереүҙә ғәйәт ҙур роль уйнаған мәшһүр драматург Баязит Бикбайҙың тарихи шәхесебеҙ Ҡаһым Мырҙашев (1813-1814 йылдарҙа сит ил походтарында ҡатнашҡан рус армияһында башҡорт полкы командиры) хаҡындағы һуғыш һәм тыныслыҡ тураһында уйландырғыс, тәрән йөкмәткле әҫәре театрҙың 95 йыллыҡ юбилейы һәм Бөйөк Еңеүҙең 70 йыллығы уңайынан әҙерләнә.  Режиссеры - театрҙың хуждожество етәксеһе - Олег Ханов. Оҙайлы Яңы йыл каникулдарынан һуң тирә - яҡта йәнә йәнлелек.  Ғинуар һалҡынлығына, ҡар - буранына ҡарамай кешеләр эшкә ашыға. Театр өсөн юбилей йылы тамамланһа ла юбилей миҙгеле дауам итә һәм әлеге мәлдә уның иң ҡыҙған осоро. 