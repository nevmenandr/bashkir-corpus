Башҡорт эшҡыуарҙарына етештергән продукцияһын һатыуҙа, ер пайын алыуҙа, фермер хужалығын ойоштороуҙа ярҙам күрһәтеү зарурлығы ла бар. Шулай уҡ милли мәктәптең сығарылыш уҡыусыларына башҡорт теленән мотлаҡ берҙәм төбәк имтиханын индереү, республика вуздарында башҡорт теленән БДИ һөҙөмтәләре буйынса ҡабул итеүҙе лә ҡарарға кәрәк.   Башҡортостанды донъя кимәлендә танытыу өсөн  этнокультурологик үҫеш программаһын халыҡ-ара, бөтә Рәсәй һәм төбәк милли ойошмалары менән берлектә төҙөү; сит илдең төрлө фән өлкәләре менән хеҙмәттәшлекте киңәйтеү; республиканың юғары квалификациялы интеллектуаль потенциалын донъя кимәлендә танытыу.  Ауыл йәштәрен эшҡыуарлыҡ нигеҙҙәре программаһы,  технологияһы менән таныштырыу ҙа – өлгөрөп еткән мәсьәлә.  Был юҫыҡта башҡорт йәштәрен сит илдең абруйлы уҡыу йорттарында уҡытыу, стажировка үткәреү һәм сит ил тәжрибәһен өйрәтеүҙе лә мөһим тип билдәләйем.  Башҡортостаныбыҙҙа йәштәр сәйәсәте өҫтөнлөклө йүнәлеш алған.  Үҙебеҙҙең Белорет районын үҫтереү саралары исемлегенә туған тел өйрәнелгән балалар баҡсалары, башланғыс мәктәптәр селтәрен киңәйтеү (Инйәр ауылында), Я. Хамматов исемендәге башҡорт гимназияһы өсөн интернат асыу, башҡорт телен, әҙәбиәтен, мәҙәниәтен, тарихын өйрәнеүҙә яҡшы һөҙөмтәләргә ирешкән балалар өсөн йәйге этномәҙәни һәм лингвис­тик лагерь ойоштороу, урындағы ҡоролтайҙа һәләтле балалар, йәштәр һәм студенттарға стипендия булдырыу кеүек эштәрҙе индерер инем.  Зөлфиә ҒӘЛИӘНОВА, Белорет районы хакимиәте мәғариф бүлегенең башҡорт теле буйынса методисы: 
– Өсөнсө Бөтә донъя башҡорттары ҡоролтайы делегаты булараҡ, башҡорт халҡының социаль, мәҙәни тормошон һәм тел мәҙәниәтен үҫтереүгә ҡағылышлы программамда түбәндәгеләргә баҫым яһауҙы маҡсат итеп ҡуйҙым: Мәғариф системаһына килгәндә, үҙем дә ошо өлкәлә эшләүсе белгес булараҡ, беҙҙең алда башҡорт телен балалар баҡсаһында, мәктәптә, вуздарҙа уҡытыуҙы камиллаштырыу, милли-төбәк компонентын бөтөрөүгә, ауыл милли мәктәптәрен оптималләштереүгә юл ҡуймау бурысы тора.   Бынан тыш, беҙҙең төбәктә «Китап» нәшриәтенең башҡортса китаптарын һатыу нөктәһе бул­дырыл­һа, һис шикһеҙ, бик күптәр рәхмәт әйтәсәк.  