Әле республикала мотлаҡ бойом­ға ашырыласаҡ мөһим проекттар исемлеге 91 пункттан тора.  Төҙөлөштәр, производствоны киңәйтеү  уңышлы башҡарылып бөтһә, был 36 мең яңы эш урыны булдырылды тигән һүҙ. Башҡортостандың өҫтөнлөклө инвестиция проекттары исемлеге киңәйҙе – Иҡтисади үҫеш министрлығының сираттағы ултырышында йәнә биш проект һайлап алынды. Уларҙың инвестиция күләме хаҡы – 535 миллиард һум.  Яңы проекттарға туҡталғанда, улар түбәндәгесә: Шмидтов ауылында инвалидтар өсөн торлаҡ ҡасаба-пансионат төҙөү, “Башҡорт содаһы компания­һы”нда бөртөклө хлорлы кальций етештереү ҡеүәтен йылына 100 мең тоннаға тиклем арттырыу, Киров районындағы “Каруан­һарай” биләмәһендә ҡу­наҡхана-торлаҡ комплексы, офис үҙәге, ер аҫты һәм өҫтө туҡтал­ҡаһы төҙөү, “Урал ит комбинаты” йәмғиәтенең “Йылына 230 мең тонна ҡеүәтле ҡатнаш аҙыҡ заводы һәм 90 мең тонна һыйҙырышлы иген һаҡлау келәте төҙөлөшө” проекты, “М. Ғафури исемендәге Башҡорт ҡошсолоҡ комплексы” тарафынан  тәҡдим ителгән ҡеүәте йылына 70 мең тоннаға еткән күркә ите етештереү һәм эшкәртеү комплексы.