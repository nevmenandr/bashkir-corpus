9 мартта Башҡортостан Президенты Мортаза Рәхимов «Австрия  лотереялары»  компанияһының генераль  директоры  Карл Штосс менән осрашты.  Карл Штосстың әйтеүенсә, республикала лотерея проектын үҫтереү өсөн иҡтисади мөмкинлектәр бар, ә Башҡортостан менән бергәләп эшләү тәжрибәһе Рәсәй Федерацияһының башҡа төбәк-тәрендә лә таратыласаҡ.  Инвестицияларҙың дөйөм күләме 20 млн евро  тәшкил итәсәк.  Карл Штосс Башҡортостан Президентына 2008 йылдың декабрендә лотерея проекттарын тормошҡа ашырыу буйынса хеҙмәттәшлек итеү тураһында килешеүгә ҡул ҡуйылған көндән алып  үткәрелгән саралар хаҡында һөйләне.  Башҡортостан – Рәсәйҙә «Австрия  лотереялары» компанияһы эшләй башлаған тәүге төбәк.  Ул шулай уҡ һуңғы йылдарҙа Австрияның республиканың  иң яҡын халыҡ-ара партнерҙарының  береһенә әүерелеүен билдәләп үтте.   Улар Башҡортостан биләмәһендә лотереяларҙың төрлө төрҙәрен сығарыу   буйынса берҙәм проектты тормошҡа ашырыу мәсьәләләре хаҡында фекер алышты.  Мортаза Рәхимовтың фекеренсә,  лотерея проектын тормошҡа ашырыу ҡаҙнаға һалымдар инеүен арттырыуға, өҫтәмә эш урындары булдырыуға, социаль мәсьәләләрҙе хәл итеүгә булышлыҡ итәсәк.  
–	Республикала яҡшы профессионалдар эшләй, бындай көслө партнерҙар менән берҙәм проекттың уңышына ышанабыҙ, – тине «Австрия лотереялары» компанияһы башлығы.   Карл Штосс Австрия һәм Башҡортостандың эшлекле даирәләре араһында хеҙмәттәшлекте нығытыуға һәм үҫтереүгә булышлыҡ иткәне өсөн республика башлығына рәхмәт белдерҙе.  