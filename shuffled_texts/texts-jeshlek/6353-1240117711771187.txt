Мәктәп уҡыусылары ла ихлас сығыш яһаны, “Гәүһәркәй” фольклор ансамбле ҡатнашыуы ла бер биҙәк булып торҙо.  Әлбиттә, бер аҙ моңһоу ине, сөнки Рәйес Түләк арабыҙҙа юҡ, шулай ҙа кисә бик матур, йөкмәткеле үтте.  Рәхмәт барыһына ла! Шағирҙың ҡатыны Флүрә Түләкова,  билдәле шағирҙар Әхмәр Үтәбай, Салауат Әбүзәр, Дамир Шәрәфетдинов булыуы ла сараға мәртәбә өҫтәне.  Фәриҙә ҺАҒЫНБАЕВА, Баймаҡ районының Буранбай ауылы, ағинәйҙәр клубы етәксеһе:
– Ауылыбыҙҙа  ғорурланып һөйләрлек яҡташыбыҙ, шағир һәм шәхес Рәйес Түләккә арналған хәтер кисәһе уҙҙы.  Байтаҡ ҡына ҡунаҡ та килгәйне.  Халыҡҡа бик оҡшаны. Беҙ, ағинәйҙәр, шағирға бағышлап мөнәжәт әйттек.  Уны уҙғарыу эшенә китапхана мөдире Зәкиә Ғәйетбаева күп көс һалды.  Беҙҙең ауылда бик әүҙем кешеләр йәшәй, шуға ла һәр сара, йыйын, байрам сағыу уҙа. 