Бәләкәй һәм урта эшҡыуарлыҡ Башҡортостандың тулайым төбәк продуктының биштән бер өлөшөн тәшкил итә. БР Хөкүмәте ҡарары менән раҫланған 2009 йылда кесе һәм урта эшҡыуарлыҡ субъекттарын үҫтереү буйынса республика программаһын финанслауҙы комитетта, бизнесҡа ярҙам итеүҙең декларатив формаһынан йоғонтоло формаһына күсеү, тип иҫәпләйҙәр.  БР Хөкүмәте Премьер-министры Р. Сарбаев һуңғы оператив кәңәшмәлә БР-ҙың Эшҡыуарлыҡ һәм сауҙа буйынса комитеты рәйесе Ринат Зәйнуллинға Ватандың бәләкәй һәм урта эшҡыуарлығын үҫтереүгә индергән өлөшө өсөн РФ-ның иҡтисади үҫеш министры Эльвира Нәбиуллина ҡул ҡуйған грамотаны тапшырҙы һәм, иҡтисад өсөн ҡатмарлы булған 2009 йылда ла эшҡыуарлыҡ субъекттары һанының 10,2 процентҡа үҫеүе күҙәтелә, уларҙы артабан да үҫтереү тураһында хәстәрлек күреләсәк, тип билдәләне. Эшҡыуарлыҡты үҫтереүгә республика бюджетынан 500 млн һум аҡса бүленһә, өҫтәмә финанслау шарттарында федераль бюджеттан 573 миллион һум аҡса йәлеп ителгән.
2009 йылғы программаны бойомға ашырыу барышында йәмғеһе 2,8 миллиард һумға 3,5 меңдән ашыу ғариза бирелгән – был бәләкәй эшҡыуарлыҡ субъекттары өсөн бындай ярҙам төрөнә ихтыяжды дәлилләй.  Был саралар иһә, Премьер -министрҙың билдәләүенсә, 13 меңдән ашыу эш урынын һаҡлап ҡалыу, шулай уҡ яҡынса 2 мең яңы эш урынын булдырыу форсатын биргән.    Һөҙөмтәлә былтыр 1100 бәләкәй һәм урта бизнес субъекты финанс ярҙамын алған.  Т. АМАНОВ. Бөгөн Башҡортостан кесе предприятиеларҙың эшмәкәрлеге күрһәткесе буйынса Волга буйы төбәгендә өс лидер араһында һәм Рәсәйҙәге иң яҡшы ун төбәк араһында. 