Унда туризм тармағының үҫеше ҡараласаҡ. БР Эшҡыуарлыҡ ойошмалары ассоциацияһының матбуғат хеҙмәте.  15 – 16 февралдә Әбйәлил районының Асҡар район мәҙәниәт йортонда райондарҙың берләштерелгән 3-сө көньяҡ инвестиция форумы үтәсәк.  Сара Башҡортостан Республикаһы һәм Силәбе өлкәһе территорияларында урынлашҡан «Урал» туристик-рекреацион зонаһын берлектә үҫтереү мәсьәләләрен ҡарауҙы көн үҙәгенә ҡуя. Башҡортостандың көньяҡ райондарына инвестициялар йәлеп итеү, туристик индустрияны үҫтереү, туристик хеҙмәттәрҙең берҙәм мәғлүмәт-дистрибьютерлыҡ үҙәген булдырыу төп маҡсат итеп ҡуйыла.  Быйыл форумды ойоштороусыларҙың составы киңәйгән: БР Сәнәғәт, инвестиция һәм инновация сәйәсәте министрлығы, Силәбе өлкәһенең Иҡтисади үҫеш министрлығы, БР Тышҡы иҡтисади бәйләнештәр, сауҙа һәм эшҡыуарлыҡ министрлығы, БР Президенты ҡарамағындағы стратегик тикшеренеүҙәр үҙәге, БР Эшҡыуарлыҡ ойошмалары ассоциацияһы һәм башҡалар ингән.