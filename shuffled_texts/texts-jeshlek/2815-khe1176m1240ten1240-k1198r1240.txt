Намыҫлы хеҙмәттәре лайыҡлы баһаланған коллегаларыбыҙҙы ихлас ҡотлап, эштәрендә уңыштар теләйбеҙ.  Бүләкләнеүселәр араһында коллегаларыбыҙ – матбуғат хеҙмәткәрҙәре булыуы беҙҙең өсөн дә ғорурлыҡ.
«Башҡортостан ҡыҙы» журналының махсус бүлеге мөхәррире, шағирә Гөлфиә Юнысованың эшмәкәрлеге «Башҡортостан Республикаһының фиҙакәр хеҙмәте өсөн» отличие билдәһе менән баһаланһа, гәзитебеҙҙең 2000 – 2006 йылдарҙағы баш мөхәррире, әлеге ваҡытта «Аманат» үҫмерҙәр журналын етәкләүсе Сәлмән Ярмуллин менән «Башҡортостан» телерадиокомпанияһы нәфис тапшырыуҙар редакцияһының баш  комментаторы Рита Өмөтбаеваға «Башҡортостан Республикаһының атҡаҙанған матбуғат һәм киң мәғлүмәт хеҙмәткәре» тигән маҡтаулы исем тапшырылды. Шулай уҡ ошо көндәрҙә Башҡортостан Республикаһы Президенты Мортаза Рәхимов гәзитебеҙҙе ойоштороуға күп көс һалып, 1994 – 1997 йылдарҙа уның баш мөхәррире булған, бөгөн БР Президенты Хакимиәтенең сектор мөдире – документтар һәм граждандар мөрәжәғәттәре менән эште ойоштороу бүлеге мөдире урынбаҫары Ниязбай Сәлимовҡа «Башҡортостан Республикаһының атҡаҙанған мәҙәниәт хеҙмәткәре» тигән маҡтаулы исем биреү тураһындағы Указға ҡул ҡуйҙы.  Яҙ һәм Хеҙмәт байрамы алдынан БР Президенты М.  Рәхимов бер төркөм хеҙмәт алдынғыларына Рәсәйҙең һәм Башҡортостандың юғары дәүләт наградаларын тапшырҙы. 