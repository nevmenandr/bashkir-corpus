Балыҡсылыҡ  буйынса федераль агентлыҡтың «Волга-Каспий балыҡ хужалығы бассейны өсөн балыҡ тотоу ҡағиҙәләрен раҫлау тураһында» бойороғо көсөнә инеүгә бәйле, БР Хөкүмәтендә балыҡ тотоуҙың яңы ҡағиҙәләре тураһындағы бойороҡҡа ҡул ҡуйылды. Мәҫәлән, сәнәғәт балыҡ тотоуына тыйыу 15 апрелдән 15 июнгә тиклем дауам итәсәк.  Һәүәҫкәр һәм спорт балыҡ тотоуы республиканың бөтә территорияһында         1 майҙан 10 июнгә тиклем тыйыла, ә Павловка һыу һаҡлағысында – боҙ ирей башлағандан алып 10 июнгә тиклем. Башлыса был сәнәғәт балыҡ тотоуына ҡағылды.  БР Тәбиғәттән файҙаланыу  һәм экология министрлығы белгестәренең  фекеренсә, Волга-Каспий балыҡ хужалығы бассейны өсөн  яңы балыҡ тотоу ҡағиҙәләренең ҡайһы бер статьялары төҙәтмәләр һәм өҫтәмәләр индереүҙе талап итә.  Яңы ҡағиҙәләргә ыуылдырыҡ сәсеү урындары һәм ҡышлау соҡорҙарының координаттары ла индерелмәгән.  Яңы ҡағиҙәләр балыҡ тотоуҙы тыйыу осороноң оҙайлығын күпкә арттырҙы.  Әгәр элек уны тыйыу ваҡыты  41 көн тәшкил итһә, хәҙер иһә – 62 көн. Был республиканың ҡайһы бер балыҡ хужалыҡтарында балыҡтарҙың билдәләнгән сроктарҙан һуңыраҡ ыуылдырыҡ сәсә башлауы менән бәйле.  Хәҙерге ваҡытта министрлыҡ Балыҡсылыҡ буйынса федераль агентлыҡтың Урта Волга территориаль идаралығының республика бүлексәһе менән бергә яңы ҡағиҙәләр редакцияһы буйынса тәҡдимдәр әҙерләй.

«Башинформ». БР Тәбиғәттән файҙаланыу һәм экология министрлығының  матбуғат секретары Гөлназ Әлмөхәмәтова хәбәр итеүенсә, әгәр элекке йылдарҙа тыйыу балыҡ тотоуҙың бөтә төрҙәренә 1 майҙан 10 июнгә тиклем билдәләнһә, яңы ҡағиҙәләр буйынса тыйыу сроктары балыҡ тотоуҙың төрлө төрҙәре – сәнәғәт, спорт һәм һәүәҫкәр – өсөн айырым билдәләнгән.