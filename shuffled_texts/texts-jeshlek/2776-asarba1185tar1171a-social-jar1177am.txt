Гәзитебеҙҙең быйылғы 38-се һанында сыҡҡан «Ярҙам итегеҙ: беҙгә асарбаҡтар «ояланы» мәҡәләһенә ҡарата Өфө ҡалаһы буйынса эске эштәр идаралығы дәүләт учреждениеһының йәмәғәт хәүефһеҙлеге милицияһы  начальнигы М. Задиндан килгән яуап хатында былай тиелә:
«Мәҡәлә Өфө ҡалаһы буйынса Эске эштәр идаралығында тикшерелде. Әлеге ваҡытта уларға Өфөнөң Колгуев урамындағы 29-сы йортта урынлашҡан «Тәғәйен йәшәр урыны булмағандарға ярҙам күрһәтеү буйынса республика комплекслы социаль үҙәге» дәүләт учреждениеһында социаль ярҙам күрһәтеү тураһындағы мәсьәлә ҡарала». Тәғәйен йәшәр урындары булмаған Р. Ғилманов һәм С. Перфильев ҡаланың Совет районы эске эштәр идаралығының дежур часына килтерелеп, дактилоскопия эшләтелде һәм видеоиҫәпкә ҡуйылды.  Йәмәғәт тәртибен урынлаштырыу һәм енәйәтселекте һәм хоҡуҡ боҙоуҙы ваҡытында иҫкәртеү маҡсатында баш ҡаланың Р. Зорге урамындағы 7-се урта дөйөм белем биреү мәктәбе һәм С. Халтурин урамындағы «Гнездышко» балалар баҡсаһы районына Өфө ҡалаһы буйынса эске эштәр идаралығы милицияһының патруль-пост хеҙмәте полкының посы яҡынайтылды һәм ҡаланың Совет районы буйынса эске эштәр идаралығы милицияһының участка уполномоченныйҙары һәм бәлиғ булмағандар эше буйынса бүлектәр хеҙмәткәрҙәре тарафынан санитар закондарҙы һәм төҙөкләндереү ҡағиҙәләрен үтәүҙе контролдә тотоу  буйынса саралар күрелә, йәмәғәт урындарында алкоголле эсемлектәр эскән бәлиғ булмағандар һәм быға юл ҡуйған ата-әсәләр менән профилактик эш алып барыла.