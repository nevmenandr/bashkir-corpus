Халыҡҡа медицина ярҙамы күрһәтеүҙе яҡшыртыу, медицина ярҙамының юғары технологиялы төрҙәренең арзанлығын тәьмин итеү маҡсатында БР Президенты М. Рәхимов 2008 – 2010 йылдарға «Башҡортостан Республикаһында кохлеар имплантация» Президент программаһын раҫлау тураһындағы Указға ҡул ҡуйҙы. Программаны республикабыҙ бюджеты иҫәбенә финанслау 379560 мең һум тәшкил итәсәк. Клиникала операция эшләү һәм унан һуң реабилитация өсөн тейешле шарттар булдырыласаҡ.  Төп маҡсат  – юғары технологиялы махсус ярҙам күрһәтеү, йәғни кохлеар имплантация ярҙамында һаңғырау балалар һанын кәметеү. Программаны үтәү барышында ишетеү һәләтен иртәрәк асыҡлау өсөн яңы тыуған балаларҙы бала табыу йорттарында һәм балалар поликлиникаларында уҡ аудиологик скрининг менән солғап алыу планлаштырыла. Башҡортостан Республикаһы Хөкүмәтенә Президент программаһын финанслау эше йөкмәтелде. Шулай уҡ махсус сурдопедагогик һәм социаль-психологик реабилитация һәм отоларингологтарҙы, сурдологтарҙы, сурдопедагогтарҙы уҡытыу үҙәге лә ойоштороласаҡ. Программаға ярашлы, Республика балалар клиникаһы дауаханаһы өҫтәмә диагностика ҡорамалдары менән тәьмин ителәсәк.  Башҡортостан Республикаһының Һаулыҡ һаҡлау министрлығы был программаның дәүләт заказсыһы һәм эшләүсеһе булып тора. 