Урман янғыны хәүефе арҡаһында Башҡортостандың ун районында – Әбйәлил, Баймаҡ, Белорет, Бөрйән, Ейәнсура, Йылайыр, Ишембай, Күгәрсен, Учалы һәм Хәйбулла райондарында ғәҙәттән тыш хәл режимы индерелде. Был янғын сыҡҡан урындар асыҡланғанда ашығыс сара күреү мөмкинлеген бирә.  БР Ауыл хужалығы министрлығына бөтә көстө янғын һүндереүгә тупларға, урмандарҙа янғын хәүефһеҙлеген тәьмин итергә, урман ситтәрен һөрөп сығыуҙы ойошторорға ҡушылды. Республикала урмандарҙы һауанан тикшереү ойошторолған.   Ут «ялаған» майҙан йәмғеһе 3545 гектар тәшкил итә. Республикала быйыл 189 янғын теркәлгән, шуларҙың һигеҙе ҙур янғын категорияһына инә. 