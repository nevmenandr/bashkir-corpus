Ҡәбереңә барып, ҡулдарыңдан ҡыҫып, һине ҡосоп йылытҡым килә.  Һин киттең, бөтөнләйгә, мәңгелек донъяһына...  Сәғәттәр буйы айырыла алмай икәү генә үткәргән минуттарға матур айлы төндәр һәм йондоҙҙар ғына шаһит.  Төндә төштәремдә һине күрер өсөн өҙгөләнәм. Ауыр тупрағың еңел, ҡараңғы  гүрҙәрең яҡты булһын. Гиҙербеҙ мәңгелек донъяһын, ҡосорбоҙ йыһан киңлеген.  Ҡанаты ҡайырылған аҡҡош кеүекмен.  Ошо көндәрҙә һинең китеүеңә 40 көн тула.  Буй етмәҫлек хыялыма әйләндең уйҙарымда.  Сикһеҙ тойғоларҙан янған серле күҙҙәрем һине генә күрҙе, ҡулдарым һине генә эҙләне, йәнем.  Эйе...  Мөхәббәт...  Гөлдәр. Бик иртә, иртә һулының.   Һиңә булған мөхәббәтем айыра алмаҫ беҙҙе.  Тәүге хистәр, тәүге үбешеү, ҡулға-ҡул тотоношоп урамдан уҙған минуттар әлегеләй хәтеремдә, күңелем түрендә иң ҡәҙерле хазина итеп һаҡлайым, мөхәббәтем.  Эй, мөхәббәт, илерткес бер яҙҙа аттың сәскә, ә көҙөн инде ҡойолдоң.  Ошо көҙҙә бер үҙем хистәрем менән тороп ҡалдым.  Мөхәббәтем!  Һинең ҡулдарың, татлы иренең, йылмайыуың әлегеләй иҫемдә.  Беҙ осрашырбыҙ, йәнем, һинең менән.  Яндарыңда булмаһам да, уйҙарым менән бергә, йәнем.  Мин беҙҙең мөхәббәт хаҡына йәшәйәсәкмен.  Мөхәббәт – яҙғы ташҡын, ҡышҡы һалҡын, көҙгө  һағыш.
 Аяҙ кистә зәңгәр күктә ҡалҡҡан йәйғор ҙа һинең исемеңде яҙып нурланды.   Ҡайнар хистәремдән шашҡан кескәй йөрәгем минут, секунд һайын һинең исемеңде ҡабатлай.  Бер-береһен өҙөлөп һөйгән йәрҙәр яратыуын белдермәй, тиҙәр.  Һинһеҙ нисек йәшәргә?  Хыялдарым, уй-ниәттәрем селпәрәмә килде.  Эй, мөхәббәт, әсир иттең бит.  Һинең исемеңде яҙын шаулап аҡҡан йылға тауышында, һәр иртә һайраған былбыл моңонда, урман шауында,  ҡаялар саңҡыуында ишеттем.  Хәҙер барыһын да иҫләргә генә ҡалды.  Беҙ тоҡандырған  йондоҙ иң яҡты мөхәббәт йондоҙо булыр. Ыжғырып иҫкән көҙгө әсе ел тәнеңде өшөткәндер инде, йәнем.  Беҙ осрашҡанда бер-беребеҙҙе ҡараштарыбыҙҙан, йөрәктәребеҙҙән аңлай инек.  Ерҙә мең төрлө кеше.  Ниндәй илаһи көс...  Мөхәббәттән иләҫләндем.  Әммә минең өсөн һин берәү генә.  Алыҫ-алыҫтан, әллә ҡайҙарҙан иҫкән ел тауышында ишеттем, ергә яуған һәр ямғыр тамсыһында күрҙем мин һине.  Мин ниндәй бәхетле инем. 