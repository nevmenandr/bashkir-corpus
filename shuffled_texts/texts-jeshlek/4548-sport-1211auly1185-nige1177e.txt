Сажиҙә ЛОТФУЛЛИНА.  БР Хөкүмәтендә Премьер-министр урынбаҫары, мәҙәниәт һәм милли сәйәсәт министры Илдус Илешев рәйеслегендә үткән кәңәшмә йәштәрҙе, халыҡты спортҡа күпләп йәлеп итеү мәсьәләһенә арналды.  
    Мәғариф министры Зиннәт Аллаяров әйтеүенсә,  дөйөм белем биреү учреждениеларында  уҡыусыларҙың 97 проценты физкультура дәрестәренә йөрөй,   50 проценты спорт менән даими шөғөлләнә.  Зиннәт Абдулла улы мәктәп йәшендәге балалар араһында ойошто­ролған спартакиадаларҙың  уҡыу­сы­­ларҙы спортҡа ылыҡтырыуҙа ҙур роль уйнауын һыҙыҡ өҫтөнә алып үтте.  Һуңғы йылдарҙа республикабыҙҙа спортҡа, физкультураға, ғөмүмән, сәләмәт тормош алып барыуға ҙур иғтибар бирелә.  
 БР йәштәр сәйәсәте, спорт һәм туризм министры Александр Никерин әйтеүенсә, тик сәләмәт кеше генә уңышҡа ирешә ала, мәктәптә иң мөһим фигура  физкультура уҡытыусыһы булырға тейеш.   Әммә ҡайһы бер мәктәптәрҙә эштең тейешле кимәлдә ойошторолмауын, спорт майҙандарының, физкультура-һауыҡтырыу комплекстарының тулы ҡеүәтендә файҙаланылмауын билдәләп, яҡын киләсәктә уҡыусыларҙың 80 процентын спортҡа йәлеп итеү күҙ уңында тотола,  тине.  Әле бер ауылда, ҡалала, әле икенсеһендә заманса физкультура-һауыҡтырыу комплексы төҙөлә, төрлө спорт ярыштары, спартакиадалар ойошторола,  яңы төҙөлгән мәктәптәрҙең спорт залдары ла кинәнеп спорт менән шөғөлләнерлек.  Билдәле булыуынса, уҡыусыларҙың  10 – 15 процентын ғына  сәләмәт тип әйтә алабыҙ, ә инде хәрби хеҙмәткә саҡырылыу йәшендәге үҫмерҙәргә килгәндә, хәл тағы ла насарыраҡ, – тине Илдус Ғөбәйҙулла улы, кәңәшмәне асып.  Зиннәт Абдулла улы киләсәктә физкультура дәрестәренең һанын арттырыу  кәрәклегенә лә баҫым яһаны.  –  Күптән түгел Ҡаҙанда үткән  сарала Рәсәй Президенты Дмитрий Медведев спорттың  дәүләт сәйәсәтенең өҫтөнлөклө йүнәлештәренең береһе булыуын билдәләгәйне, Башҡортостан Президенты Мортаза Рәхимов та БР Дәүләт Йыйылышы – Ҡоролтайға Мөрәжәғәтнамәһендә спорттың милли төрҙәрен үҫтереү бурысын ҡуя.  
– Бөгөнгө кәңәшмәлә күтәрелгән мәсьәләнең мөһимлеген һәр кем яҡшы аңлай,  сөнки ул үҫеп килеүсе быуындың сәләмәтлегенә ҡағыла.  Әгәр ҙә бала сирле икән, уға бер ниндәй математика ла, физика ла кәрәкмәй,  тине ул.  
  Унда республика ҡала һәм район хакимиәттәре башлыҡтарының социаль мәсьәләләр буйынса урынбаҫарҙары һәм башҡа ведомстволар етәкселәре ҡатнашты. 