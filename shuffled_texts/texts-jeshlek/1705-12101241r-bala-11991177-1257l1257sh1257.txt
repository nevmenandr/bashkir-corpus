Илшат ҠАНСУРИН.   Өмөттәрегеҙҙең тормошҡа ашыуы менән ҡотлайым. 7 июлдә Сибай ҡала хакимиәтенең конференц-залында   алты  йәш ғаиләгә торлаҡ хаҡының бер өлөшөн кире ҡайтарыу  өсөн субсидиялар биреү тураhындағы сертификаттар тапшырылды.
 – Йәш ғаиләләр өсөн һәр бер һумдың ҡәҙерле булыуы барыһына ла билдәле, һәм һеҙ ҙә был ярҙамды түҙемһеҙлек менән көтөп алғанһығыҙҙыр.  Сибай ҡалаһы хакимиәте башлығының социаль мәсьәләләр буйынса урынбаҫары Илгиз Рәхимйән улы Хәйруллиндың ошо ҡыҫҡа ғына ҡотлау телмәре бер төркөм йәштәрҙең күңеленә бал да май булып яғылғандыр, моғайын.  Урындағы хакимиәттәрҙең мәғлүмәт-аналитика һәм йәштәр бүлектәренән алынған мәғлүмәттәргә ҡарағанда, былтыр йәш ғаиләләргә бала тыуыу сәбәпле торлаҡ хаҡының бер өлөшөн кире ҡайтарыу  өсөн субсидияларҙы Сибай ҡалаһында – 24, Хәйбулла районында – 9, Баймаҡ районы һәм ҡалаһында 7 ғаилә юллап алған.
 Торлаҡ шарттарын яҡшыртыуға мохтаж йәш ғаиләләргә дәүләт ярҙамы күрһәтеү программаһына ярашлы бүленгән был сертификаттар фатир һатып алғандан һуң бала табырға ҡарар иткән йәштәрҙең был тәүәккәл, яуаплы һәм дәүләт күләмендә ҙур әһәмиәткә эйә аҙымын хуплау сараһы ла булып тора. 