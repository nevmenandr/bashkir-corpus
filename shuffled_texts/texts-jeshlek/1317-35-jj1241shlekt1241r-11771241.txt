Закондың яңы редакцияһы БР Президенты ҡул ҡуйғандан һуң ғәмәлгә инәсәк. 15 майҙа Башҡортостан Республикаһының дүртенсе саҡырылыш Дәүләт Йыйылышы – Ҡоролтайҙың өсөнсө ултырышында 30-ҙан ашыу мәсьәлә ҡаралды, өсөнсө, икенсе һәм беренсе уҡыуҙарҙа 20-гә яҡын закон проекты ҡабул ителде.
«Башҡортостан Республикаһында йәш ғаиләләргә дәүләт ярҙамы тураһында» Башҡортостан Республикаһы Законына үҙгәрештәр индереү тураһында» Закон проектын ҡабул итеү кәрәклеге закондың айырым положениеларын федераль ҡануниәткә яраҡлаштырыуға бәйле.  Тағы ла шуныһы – Закондың элекке вариантынан айырмалы, йәштәрҙең күпме ваҡыт бергә йәшәүе мөһим түгел. Программала ҡатнашыусы ир менән ҡатындың икеһенең дә йәки тулы булмаған ғаиләләге атаның йәки әсәнең йәше 35-тән артмаҫҡа тейеш. Улар буйынса, «Торлаҡ» айырым маҡсатлы программаның «Йәш ғаиләләрҙе  торлаҡ менән тәьмин итеү» ярҙамсы программаһында йәш ата-әсәнән һәм бер йәки унан күберәк баланан торған йәш ғаилә йәки тулы булмаған ғаилә ҡатнаша ала. 