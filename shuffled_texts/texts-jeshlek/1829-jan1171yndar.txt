И. ҠАНСУРИН.
 Баймаҡ – Сибай юлынан үтеүселәр 17 августа ла Татлыбай ауылына ҡараған майҙандарҙы ут ялмап алғанлығын күҙәтә ала ине.  Шулай уҡ «Йылайыр» совхозы эшсәндәре, Урғаҙа, Байыш, Ишмөхәмәт ауылдары халҡы ҡырға сығып, янғын һүндереүҙә ҡатнашты.  Янғын сығыу менән, Баймаҡ районы һәм ҡалаһы хакимиәте ҡазаны ауыҙлыҡлау өсөн янғын һүндереү хеҙмәтен, «Водоканал», МЧС, милицияны – барлыҡ көстәрҙе йәлеп итте.  Уҙған аҙнала Баймаҡ районы муниципаль районы территорияһының тәбиғәте янғындарҙан ыҙа сигеүе хаҡында хәбәр алғас, ут һүндереүҙең алғы сафында булыусы Ишмөхәмәт ауылы хакимиәте биләмәhенең эштәр идарасыһы Нур Ирмәк улы Байегетовҡа хәл-ваҡиғаларға асыҡлыҡ индереүен һорап мөрәжәғәт иттек, һәм  ул түбәндәгеләрҙе һөйләне:
– Янғын сығыуға көндәрҙең эҫе тороуы, ике айға яҡын яуым-төшөмдөң булмауы менән бер рәттән, юлсыларҙың йә бесән әҙерләүселәрҙең ут менән һаҡһыҙ эш итеүе сәбәп булып тора.   Кемдеңдер абайһыҙҙан ташлаған тәмәке төпсөгөнән генә сығып, барлыҡ районды аяҡҡа баҫтырған, йәйге эштең күплегенән былай ҙа ҡайҙа баҫырға белмәгән ауыл халҡына, ҡала һәм район етәкселегенә өҫтәмә мәшәҡәттәр тыуҙырған янғын тау биттәрен, тәбиғәтте ҡара күмергә әйләндереп, алға «елеүен» белә ине.  Янғын сығып, ауыл халҡының сабынлыҡтары, ағастар  уттан зыян күреүе йыл да ҡабатлана килгәнлектән, ошондай хәлдәрҙе булдырмаҫ өсөн ауыл хакимиәте биләмәләрендә 7 июлдән тәүлек әйләнәһенә дежур итеү ойошторолдо.   Әлеге ваҡытта күмәкләшеп янғынды ауыҙлыҡланыҡ, буғай.  Ауыл халҡы, үҙенең шәхси транспортында ауыл биләмәләре сиктәренә сығып, тау битләүҙәрен күҙәтә килде.   Янғын, бер баҫылып тороп, бер кире көсәйеп,  Семеновск, Ишмөхәмәт, Татлыбай ауыл хакимиәттәре биләмәләренә ярайһы уҡ ҙур зыян килтереп өлгөрҙө: ауылдарға төшмәһә лә, сабынлыҡтар һәм тәбиғәт зыян күрҙе. 