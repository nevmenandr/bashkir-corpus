Тимәк, «Йәшлек» кешеләрҙең ышанысын яулай алған, халыҡты борсоған мәсьәләләрҙе күрһәтеп кенә ҡалмай, уларҙы хәл итеүҙә лә мөһим роль уйнай.  Шуға ла, халҡыбыҙ менән бер һулышта булырға, тормоштан артта ҡалмаҫҡа теләһәң – «Йәшлек»те уҡыйһың инде!  Гәзит халҡыбыҙҙың күңел байлығын, белемен, аң кимәлен үҫтереүгә ҙур өлөш индерә.  Иң етди, көнүҙәк проблемаларҙы ла йәштәр тормошона бәйләп биреүе менән ҡыҙыҡлы ул.   Шуныһы бик шәп – «Йәшлек»тә баҫылған мәғлүмәт һәр ваҡыт аныҡ, дөрөҫ була, юҡһа ҡайһы бер матбуғат сараларында баҫылған нәмәләрҙе уҡыйһың да, ышанырғамы-юҡмы тип, аптырап ҡалаһың  –  абруй бөтәһенең дә өлөшөнә төшкән байлыҡ түгел шул!  Тимерғәле КИЛМӨХӘМӘТОВ, профессор, Башҡорт дәүләт университетының журналистика бүлеге мөдире:
 – «Йәшлек» – шәп гәзит!  «Йәшлек»тә бер тынала уҡып сығырлыҡ бынамын тигән әҙәби әҫәрҙәр баҫыла, нисәмә яңы шиғыр, хикәйә донъя күрә йәштәр гәзитендә!  Гәзитте уҡып барыусы һәр кем иғтибар иткәндер – халыҡтың берәй проблемаһы килеп сыҡтымы, тота ла «Йәшлек»кә хат яҙа, был хаттар, тикшерелеп, ­матур мәҡәләгә әүерелеп, баҫылып та сыға! 