

(Конференция хаҡындағы материалды киләһе һанда уҡығыҙ). Фәнни форумдың маҡсаты  Урал – Алтай төбәгендәге халыҡтарҙың тел, тарих проблемалары, этносәйәсәт процесы мәсьәләләрен ҡарау, ошо юҫыҡта төрки телдәрен өйрәнеүсе ғалимдарҙың хеҙмәтен, тәжрибәһен берләштереү ине. Кисә баш ҡалала, Дәүләт Йыйылышы –  Ҡоролтай йортонда «Урал – Алтай: быуаттар аша – киләсәккә»  тип аталған  IV Бөтә Рәсәй фәнни конференцияһы үтте.  Сара  Өсөнсө Бөтә донъя башҡорттары ҡоролтайы сиктәрендә Рәсәй Фәндәр академияһының Өфө ғилми үҙәге Тарих, тел һәм әҙәбиәт институты,  БР Дәүләт телдәре советы, Йәмәғәт палатаһы, Башҡортостан халыҡтары ассамблеяһы, Башҡорт ҡатын-ҡыҙҙары йәмғиәте тарафынан ойошторолдо.  Конференцияла ҡатнашыусылар биш секцияла эшләне.   Уларҙың темаларының һәр береһе әһәмиәтле һәм иҫтәлекле даталарға, юбилейҙарға тура килә.  Атап әйткәндә, «Автономиялы Башҡортостанды төҙөүселәр» (Республика йылына һәм Әхмәтзәки Вәлидиҙең тыуыуына 120 йыл тулыуға арналған), «Башҡортостан халыҡтарының Бөйөк Ватан һуғышына индергән өлөшө» (Бөйөк Еңеүҙең 65 йыллығына), «Йәмғиәттә уҡытыусының урыны һәм роле» (Рәсәйҙә Уҡытыусы йылына), «Төрки телдәренең тарихи грамматикаһы: торошо һәм перспективалары» (профессор, филология фәндәре докторы Фирҙәүес Хисамитдино­ваға 60 йәш тулыу айҡанлы), «Урал – Алтай ерендә ҡатын-ҡыҙҙың урыны һәм роле» темаларын үҙ эсенә алған секция ултырыштарында ҡыҙыҡлы  фекерҙәр, тәҡдимдәр, хеҙмәттәргә баһалар яңғыраны, киләсәккә бурыстар  билдәләнде. 