Белешмәләр өсөн телефон: (347) 273-43-09.
 БР Мәҙәниәт һәм милли сәйәсәт министрлығы, БР Яҙыусылар союзы драматургия әҫәрҙәренә республика конкурсы иғлан итә
Ирекле темаға пьеса, Балалар һәм үҫмерҙәр өсөн пьеса номинацияларында үткәрелгән конкурстың маҡсаты – драматургия өлкәһендә иң яҡшы әҫәрҙәрҙе асыҡлау һәм уларҙы сәхнәгә сығарыу, йәштәрҙе драматургияға, ижади эшмәкәрлеккә йәлеп итеү. Конкурс 1 июндән 15 декабргә тиклем дауам итәсәк.  Драматургия әҫәрҙәре Өфө ҡалаһы, Революция урамы, 18-се йорт, Башҡортостан Республикаһының Мәҙәниәт һәм милли сәйәсәт министрлығы, 16-сы кабинет (сәнғәт бүлеге) адресы буйынса 1 октябргә тиклем ҡабул ителә.  Эштәрҙе башҡорт һәм рус телдәрендә компьютерҙа баҫылған рәүештә өс экземплярҙа, әҫәрҙең исеме, жанры, номинацияһы һәм девизы күрһәтелгән килеш тапшырырға кәрәк.  Конкурсҡа быға тиклем республика, Рәсәй,  сит илдәр театрҙары сәхнәләрендә ҡуйылмаған, бер ерҙә лә донъя күрмәгән, башҡа конкурстарҙа премияларға лайыҡ булмаған драматургия әҫәрҙәре ҡабул ителә.  Конкурсанттарҙың йәше сикләнмәй. Конкурста республикала йәшәүсе БР Яҙыусылар союзы ағзалары, республикабыҙ юғары уҡыу йорттарының филология факультеттары, З. Исмәғилев исемендәге Өфө дәүләт сәнғәт академияһының театр факультеты студенттары һәм уны тамамлаусылар ҡатнаша ала.  Эштәргә ҡушып йәбештерелгән айырым конвертҡа автор тураһында мәғлүмәт (исеме, фамилияһы, атаһының исеме, тыуған йылы, адресы, телефоны, ҡыҫҡаса ижади автобиографияһы) һалыу талап ителә. Башҡорт телендәге әҫәрҙәрҙе, яҡынса рус теленә тәржемә итеп, шулай уҡ өс экземплярҙа ебәреү мотлаҡ.  А. ИСМӘҒИЛЕВ.