 Башҡортостан Швейцария менән Рәсәй һәм Швейцария Конфедерацияһы араһында сауҙа һәм иҡтисади хеҙмәттәшлек буйынса Ҡатнаш хөкүмәт-ара комиссия линияһы буйынса уңышлы хеҙмәттәшлек итә.   Башҡортостан Хөкүмәте Премьер-министры Раил Сарбаев кисә Республика йортонда республикаға эш сәфәре менән килгән Швейцария делегацияһы менән осрашты.  Швейцария менән төбәк-ара хеҙмәттәшлек буйынса Эшсе төркөмдөң Рәсәй яғын БР Хөкүмәте Премьер-министрының беренсе урынбаҫары – финанс министры Айрат Ғәскәров етәкләй. Раил Сарбаев үҙ-ара хеҙмәттәшлекте артабан нығытыуға үҙенең ҡыҙыҡһыныусанлығын белдереп, ағас эшкәртеү, һаулыҡ һаҡлау һәм фармацевтика сәнәғәтендәге проекттарҙы иң перспективалы йүнәлештәр, тип атаны.  Был  –  Швейцария Конфедерацияһының Рәсәйҙәге Ғәҙәттән тыш һәм тулы хоҡуҡлы илсеһе Вальтер Бруно Гигерҙың Башҡортостанға беренсе сәфәре. Осрашыуҙа банк өлкәһендә, агросәнәғәт комплексында, бәләкәй һәм урта эшҡыуарлыҡ линияһы буйынса инвестицион хеҙмәттәшлек тураһында ла һүҙ алып барылды.  Башҡортостандың инвестиция проекттары менән Швейцария делегацияһы вәкилдәре махсус презентация ваҡытында ентекле танышасаҡ.  Сәфәр барышында ҡунаҡтар Өфө трансформатор заводына, «Алексеевкий» совхозына, Башҡорт дәүләт университетына барырға йыйына.
«Башинформ». Швейцариянан юғары технологияларҙы уңышлы индереү өлгөһө итеп Раил Сарбаев ошо ил ҡорамалдары ҡуйылған Өфө трансформатор заводын атаны. 