Рафиҡ НОҒОМАНОВ. Был фин балсыларының умартасылыҡтағы яңы технологияларына арналған сараны яҡташыбыҙ, шәхси эшҡыуар Рәсүл Ғабдуллин Башҡортостанда һәм Рәсәйҙә беренсе булып ойошторҙо.  Яңыраҡ Мәләүез ҡалаһында республиканың көньяҡ райондары умартасылары өсөн «Халыҡ-ара умартасылыҡ технологиялары» тигән темаға семинар үтте.  Семинарға килгән 100-ҙән ашыу умартасы алдында Мәләүез районының ауыл хужалығы етәкселәре лә сығыш яһап, һорауҙарға яуап бирҙе. Унда Финляндияның «Парадайс Хони» (»Ожмах балы») компанияһының етәксеһе Юхани Ваара һәм баш белгесе Юхани Ээро ҡатнашты.  Семинар барышында улар компанияның  пенополистирол умарталары, ҡорт балы айыртыу һәм эшкәртеү буйынса яңы машина станогы (минутына 5 кәрәҙле бал рамын айырта), умарталыҡтағы эш тәжрибәһе менән уртаҡлашты.