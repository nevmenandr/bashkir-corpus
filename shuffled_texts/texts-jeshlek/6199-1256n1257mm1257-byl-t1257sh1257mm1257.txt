Т. АМАНОВ. Яңы йылда күп кенә «ҡырын тейәгән» ир йоҡлап киткән һәм бер самолетҡа шартлатҡыс һалынған тип төш күргән.  
 Уянып, төшөн ҡатынына һөйләгән дә, бергәләшеп пассажирҙарҙы бәләнән ҡотҡарырға булғандар. 
10 минут үткәс, ошо хәбәрҙе бер ир кеше шылтыратып һөйләгән, ул инде үҙенең исем-шәрифен, адресын да йәшереп тормаған.  Яңы йылда төрлө мөғжизәләр килеп сығырға тейешлегенә кешеләр шул тиклем ышана, хатта байрам көнөндә күргән төштәрен дә ысынға ала башлағандар.
2 ғинуарҙа Учалы ҡалаһында газ өлкәһендәге аварияларҙы теркәүсе телефон хеҙмәтенә бер ҡатын шылтыратҡан һәм Ту-134, ә, бәлки, Ту-104 самолетының багажына бомба һалыныуы, 200 пассажирҙың ғүмере ҡурҡыныс аҫтында булыуы хаҡында хәбәр иткән.  Әлбиттә, был кешеләр изгелек ҡылырға тырышҡан.  Тикшереү һөҙөмтәһендә шул асыҡланған: шылтыратыусылар ирле-ҡатынлы булған.  Әммә бындай етди мәсьәләләр менән шаярыу енәйәт икәнлеген оноторға ярамай! 