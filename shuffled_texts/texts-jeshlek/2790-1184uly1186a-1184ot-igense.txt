Республиканың 44 районында дым ҡаплау  эштәре гөрләй, эштең был төрө Учалыла тамамланды ла инде.  Башҡортостандың күпселек райондарында яҙғы сәсеү эштәре башланып та китте.  Элиталы орлоҡтар сәселгән майҙан иген сәселгән дөйөм майҙандың ун процентынан да кәмерәк булырға тейеш түгел, тип планлаштырыла.  Минераль ашламаларға килгәндә, улар  бер гектар майҙанға яҡынса 31 килограмм тура килә.  Яҙғы сәсеүҙе уңышлы атҡарып сығыу өсөн орлоҡ, техника  етерлек тупланған.  Әйткәндәй, уларҙы һатып алыуҙы дәүләт субсидиялай.  Һуңғы мәғлүмәттәр буйынса, Башҡортостандың 41 районында ужым культураларын ашлау әүҙем бара.  Үткән көҙ ауыл хужалығы эшсәндәре 440 мең гектар майҙанға ужым сәскәйне, уларҙың һәйбәт ҡышлауы ҡыуаныслы.  Бер көнө йылды туйҙырырлыҡ яҙғы көндәрҙә ауыл хужалығы эшсәндәре айырыуса тырышып эшләй.  Башҡортостан Республикаһы ауыл хужалығы министрының беренсе урынбаҫары Николай Коваленко биргән мәғлүмәттәр буйынса, быйыл  республикабыҙҙа миллион гектарҙан  ашыу майҙанда яҙғы сәсеү эштәре башҡарыласаҡ.  Бигерәк тә Дыуан, Иглин, Ҡыйғы, Күгәрсен, Көйөргәҙе, Мәләүез, Учалы һәм Хәйбулла райондарында эштәр әүҙем, көйлө бара.  Шуныһы ҡыуаныслы, республикала уңышты мул алырға бөтә шарттар ҙа булдырылған, тәбиғәт кенә артыҡ көйһөҙләнмәһен. Л. СОЛТАНОВА. Ҡулығыҙҙан ҡот китмәһен, икмәк үҫтереүселәр!