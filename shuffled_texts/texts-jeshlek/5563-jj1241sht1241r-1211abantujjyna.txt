Программаға «Рух» патриотик  йыр һәм бейеүҙәр, тирмә ҡороу конкурстары, милли көрәш, төрлө спорт саралары, «Шаян-уйын» башҡорт КВН-ы фестивале, төрлө милли уйындар, бәйгеләр, башҡорт эстрадаһының  иң сағыу «йондоҙ»ҙары һәм ди-джейҙары ҡатнашлығында концерт, киске уйын, пейнтбол инә.  Конкурстарҙа еңеүселәргә ҡиммәтле һәм дәртләндереү бүләктәре тапшырыласаҡ. Ошоларҙы күҙ уңында тотоп,  Башҡортостан Республикаһының  Йәш яҡташтар ойошмалары ассоциацияһы быйыл бөтә йәштәр өсөн студенттар һабантуйын уҙғара.  Сараның төп үҙенсәлеге – эскелеккә һәм тәмәке тартыуға ҡаршы көрәш.  
30 майҙа  сәғәт 11-ҙә Өфө ҡалаһынан алыҫ түгел урында,  Өфө һәм Ағиҙел  йылғаһы ҡушылған ерҙә, Ташкисеүҙә, баш ҡала йәштәренең һабантуйы үтә.  Һабантуйға спиртлы эсемлектәр килтереү ҡәтғи тыйыла!  Үҙегеҙ менән палатка, йылы кейем һәм бер көнгә етерлек аҙыҡ-түлек алырға онотмағыҙ.
 Әгәр ҙә сәләмәт рухта, айыҡ аҡыл менән файҙалы һәм күңелле ял итәм тиһәгеҙ, йәмле Ағиҙел һәм  Өфө йылғалары буйындағы Ташкисеүгә рәхим итегеҙ, дуҫтар! Һабантуйға автобустар БДУ эргәһенән сәғәт 10-да йөрөй башлаясаҡ.  Ыңғай тәьҫораттарға, йыр-моңға, уйын-көлкөгә бай байрам йәштәр араһында ҙур  ҡыҙыҡһыныу уята.  Бик матур йолаға әүерелгән һабантуйҙы күптәр түҙемһеҙлек менән көтөп ала.  Элмира ИБРАҠОВА.