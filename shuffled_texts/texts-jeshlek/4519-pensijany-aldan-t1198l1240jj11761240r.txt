Р. НУРИСЛАМОВА. Пенсияһы менән башҡа түләүҙәр бергә йәшәү минимумына етмәгән пенсионерҙарға ғинуар айының пенсияһы Башҡортостанда билдәләнгән федераль социаль түләүҙең суммаһы иҫәпкә алынып түләнеләсәк.  2010 йылдың ғинуар айының пенсияһы, валоризацияны иҫәпкә алып, яңы күләм менән республикала – 26 декабрҙә, ә Өфөлә – 25 декабрҙә үк түләнә башланы.  Ғинуар айының пенсия һәм пособиеларын ваҡытынан алда таратыу –  Рәсәй Пенсия фонды өсөн күнегелгән күренеш.  Рәсәй Федерацияһы Пенсия фондының Башҡортостан бүлексәһенән хәбәр итеүҙәренсә, 2 – 4 ғинуарҙа таратылырға тейешле  пенсия барлыҡ пенсионерҙарға ла алдан уҡ бирелә башлай.
2010 йылдың 5 ғинуарынан «Рәсәй почтаһы» пенсия һәм пособиеларҙы график буйынса таратасаҡ.  Башҡортостанда бөтәһе 1 миллион 35 мең кеше пенсия ала, уларҙың 32 процентын – кредит ойошмалары, 68 процентын «Рәсәй почтаһы» хеҙмәтләндерә. 