Байрамығыҙ менән, хөрмәтлеләребеҙ!

«Йәшлек»тәр. Беҙ, «Йәшлек»тәр ҙә, Ҡояш апайыбыҙға ҡушылып, бына нисәмә йыл дауамында беҙҙең тоғро һәм изге күңелле юлдашыбыҙға әйләнгән яратҡан гәзит уҡыусыларыбыҙға, әүҙем авторҙарыбыҙға, һөйөнөс-көйөнөстәребеҙҙе лә, шатлыҡ-ҡыуаныстарыбыҙҙы ла үҙ күреп бергә уртаҡлашҡан өлкән быуын вәкилдәрен – инәй-олатайҙарыбыҙҙы Ололар көнө менән ихлас күңелдән ҡотлайбыҙ!  Әлбиттә, Ҡояш апайыбыҙҙың йәлләмәй ер өҫтөнә һипкән йылыһы, әҙәм балаларының да күңелдәренә инеп урынлашып, үҙенсәлекле байрам, тантана кәйефе бирә.  Ана, апай-ағайҙарыбыҙҙың, инәй-олатайҙарыбыҙҙың йөҙҙәре нисек яҡтырған, күҙҙәре, тирә-яҡҡа нур-йондоҙҙар сәсеп, ниндәй балҡып тора!  Амин, гел шулай булһын, Йыһаныбыҙҙа, йәмғиәтебеҙҙә, һәр беребеҙҙең ғаиләһендә, бөгөнгөләй, Халыҡ-ара ололар көнөндәгеләй, бәхет, изгелек, миһырбанлылыҡ, итәғәтлелек, бер-береңә ҡарата хөрмәт-ихтирам мәңгелеккә урын-лашһын! Кеше күңеленә оҡшап, бер аяҙлап, бер илаулап торған көҙгө көндөң күк көмбәҙе Ололар көнө яҡынлашыуға йомарт ҡояш нурҙарына мансылды.   Һеҙ, хөрмәтле өлкәндәр, беҙҙең өсөн маяҡ!
 Һеҙҙең алтын аҡылығыҙ, бай тормош тәжрибәгеҙ, мул өләшкән кәңәштәрегеҙ, фәһемле һабаҡтарығыҙ һәм рухи ярҙамығыҙға бик мохтажбыҙ, шуға күрә лә һеҙҙең һәр хатығыҙға, шылтыратыуҙарығыҙға, редакция тупһаһы аша атлап үтеп, беҙҙең менән күҙмә-күҙ осрашырға теләүегеҙгә, хатта ҡайһы берҙә шелтәләрегеҙгә лә, ғөмүмән, һеҙҙең иғтибарығыҙға бик шатбыҙ.  Һәммәгеҙ-һәммәгеҙгә лә бәхетле ҡартлыҡ, шатлыҡтар, балаларығыҙҙың һәм ейән-ейәнсәрҙәрегеҙҙең, бүләләрегеҙҙең, барлыҡ яҡындарығыҙҙың ҡәҙер-хөрмәтенә төрөнөп, изгелек-игелектәрен күреп, оҙон-оҙаҡ йәшәүегеҙҙе теләйбеҙ!  Һеҙ, ҡәҙерле өлкәндәр, беҙҙең өсөн маяҡ, ҡояш, һыу һәм һауа! Тик, тормош ҡаҙанында ҡайнап, һирәк-һаяҡ һеҙгә иғтибарһыҙлыҡ күрһәткән, борсолорға мәжбүр иткән, күңел ҡылдарығыҙға һаҡһыҙ ҡағылып, рәнйеткән булһаҡ, зинһар, ғәфү итегеҙ.  Йыл да ойошторған «Йәш­лек»-фараз» акцияһы осоронда һеҙҙән алған хат-тәҡдимдәр, аҡыллы кәңәштәр, хөрмәтле апай-ағайҙар, инәй-олатай­ҙар, гәзитселәр өсөн йыл буйына эшләү-йәшәү өсөн үҙе бер планға әүерелә.  Беҙ һеҙҙе ныҡ яратабыҙ, ихтирам итәбеҙ, һеҙҙең мәнфәғәткә, ихтыяжға, күңел талабына яраҡлы темалар табырға, ҡыҫҡаһы, һеҙҙең иғтибар-ихтирамға яуап итеп, тоғро хеҙмәт итергә һүҙ бирәбеҙ.  Тормоштоң әсеһен дә, сөсөһөн дә күргән өлкәндәрҙең күңеле, исмаһам, үҙҙәренең байрамы көнөндә асылһын, тип уйлағандыр инде илаһи Юғары көс.  