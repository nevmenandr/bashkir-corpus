Башҡортостан Президенты Мортаза Рәхимов Удмуртстандың баш ҡалаһында Удмурт Республикаһының үҙ ирке менән Рәсәй дәүләте составына инеүенең 450 йыллығына арналған тантаналарҙа ҡатнаша.  Байрамдың мәҙәни программаһында – күптән түгел сафҡа индерелгән «Удмуртстандың зоология паркы»н ҡарау, «Рәсәй менән мәңгелеккә» мәҙәни-спорт байрамында ҡатнашыу күҙаллана.  Бынан тыш, Башҡортостан Президенты Волга буйы федераль округында РФ Президентының тулы хоҡуҡлы вәкиле ҡарамағындағы Совет ултырышында, Удмурт Республикаһының бәләкәй һәм урта эшҡыуарлыҡ проекттарының «исем туйы»нда ҡатнашасаҡ.  Кискеһен Халыҡтар дуҫлығы йортонда Удмуртстандың үҙ ирке менән Рәсәй дәүләте составына инеүенең 450 йыллығы уңайынан рәсми осрашыу көтөлә.  Байрам программаһы сиктәрендә Мортаза Ғөбәйҙулла улын Удмурт Республикаһының Президенты Александр Волков ҡабул итәсәк.  Ә Башҡортостандың рәсми делегацияһының Ижевскиҙың иҫтәлекле урындары, шул иҫәптән «Рәсәй менән мәңгелеккә» һәйкәл-монументы, Изге Михаил соборы, Удмуртстандың дәүләт циркы  менән танышыуы ҡаралған. 