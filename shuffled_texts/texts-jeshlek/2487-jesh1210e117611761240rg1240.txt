Л. СОЛТАНОВА. Дәүләт эшһеҙҙәргә ярҙам итеү маҡсатында «Рәсәйҙә эш» тип аталған махсус Интернет-ресурс асты.  http://www.trudvsem.ru/ сайтында бөтә ил буйлап вакансиялар эҙләп була.  Был ресурста 85 төбәк һәм 2500 муниципаль үҙәктәге халыҡты эш менән тәьмин итеү хеҙмәттәренең рәсми мәғлүмәттәре тупланған. Мөһим мәғлүмәт ресурсын төҙөү өсөн 19 миллион һум аҡса тотонолған, сығымдарҙың үҙен аҡлауы бөгөн үк күренә: порталда әле яҡынса 760 мең вакансия бар.  Әммә шуны ла билдәләргә кәрәк: илдә бөтәһе бер миллион ярымдан ашыу кеше эшһеҙ иҫәпләнә, 2009 йылға, фаразлауҙар буйынса эшһеҙҙәрҙең һаны               2,2 миллион кешегә етеүе лә ихтимал. Әлегә сайттың мәғлүмәттәр базаһы аҙнаһына бер тапҡыр үҙгәртелеп, яңыртылып тора, тиҙҙән, вакансиялар тағы ла йылдамыраҡ тупланып, база көн һайын үҙгәртеләсәк, тип планлаштырыла.  Был сайтта квалификациялы белгестәрҙән юридик кәңәштәр, эшкә урынлашыу буйынса норматив документтар, төбәктәрҙәге эш менән тәьмин итеү үҙәктәренең адрестары, телефондары һәм башҡа кәрәкле мәғлүмәттәр менән танышырға мөмкин.