РФ Оборона министрлығы разнарядкаһына ярашлы, Башҡортостан Ҡораллы Көстәргә 11 меңдән ашыу кеше ебәрергә тейеш.  Беренсе сиратта өлкән саҡырыу йәшендәге һәм кисектереү менән файҙаланған граждандар саҡырыласаҡ.  Республиканың ҡуйылған бурысты уңышлы үтәү өсөн бөтә мөмкинлеге бар: 2009 йылғы яҙғы саҡырыу барышында Ҡораллы Көстәргә, башҡа министрлыҡтар һәм ведомстволарҙың хәрби формированиеларына 10900 егет оҙатылды, ә 11075 гражданға хәрби хеҙмәткә саҡырыу тураһында ҡарар кире ҡағылды.  Был һандан Ҡоро ер ғәскәрҙәренә – 4700 самаһы, Стратегик тәғәйенләнештәге ракета ғәскәрҙәренә – 1200, Хәрби-һауа көстәренә – 1100, Һауа-десант ғәскәрҙәренә – 300, Хәрби-диңгеҙ флотына – 200, РФ Оборона министрлығының башҡа ғәскәрҙәренә һәм көстәренә – 1800, Рәсәй Эске эштәр министрлығы һәм Ғәҙәттән тыш хәлдәр министрлығы хәрби частарына 1800 самаһы кеше талап ителә. Йәғни яҙғы саҡырыу кампанияһы осоронда республиканың икеләтә резервы бар ине. 1 октябрҙә Рәсәй армияһына көҙгө саҡырыу башланды. 