Башҡортостан Республикаhы Президенты М. Рәхимов үҙенең Указы менән «2008 – 2012 йылдарға Башҡортостан Республикаhында хоккейҙы үҫтереү»  айырым маҡсатлы республика программаhын раҫланы. Программаны эшләү  зарурлығы юғары квалификациялы тренер кадрҙарҙың етмәүе, финанс, ресурстар hәм матди-техник  тәьминәттең тейешле кимәлдә булмауы, республика район hәм ҡалаларындағы  46 балалар hәм үҫмерҙәр спорт мәктәбендә хоккей буйынса бүлексәләрҙең юҡлығы, өлкәндәр, йәштәр, балалар hәм үҫмерҙәр араhында хоккей менән шөғөлләнеүселәр hанын өҫтәмә арттырыуға  ихтыяж менән бәйле.
2008 – 2012 йылдарҙа программа сараларын тормошҡа ашырыу өсөн кәрәкле аҡса күләме – 26,7 миллион hум, шул иҫәптән республика бюджетынан – 10,5 миллион hум, федераль бюджеттан 16,2 миллион hум тәшкил итә.  Республика  район hәм ҡала хакимиәттәренә урындағы бюджеттар  hәм бюджеттан тыш сығанаҡтар аҡсаhы иҫәбенә 756 миллион hумлыҡ (hәр береhе яҡынса 3 миллион hумлыҡ)   252 асыҡ стационар, күп функциялы хоккей майҙансығы төҙөү тәҡдим ителә. Республикала  хоккей менән даими шөғөлләнеүселәр hаны 2008 йылда 0,2 процент булhа,  программа сараларын тормошҡа ашырыу hөҙөмтәhендә 2010 йылда  0,8 процентҡа етәсәк, тип көтөлә.   Һәүәҫкәр hәм профессиональ хоккей клубтарын тотоуға бюджеттан тыш  сығанаҡтарҙан өҫтәмә аҡса йәлеп итеү планлаштырыла. Шулай уҡ 66 спорт мастерлығына кандидат, 10 спорт мастеры  hәм 5  халыҡ-ара класлы спорт мастеры  әҙерләнәсәк. Республика адреслы инвестиция программаhына ярашлы, туғыҙ муниципаль районда  hәм ҡала округында яhалма боҙ түшәлгән,  ҡыйығы ябылған 14 хоккей майҙансығы төҙөүгә федераль hәм республика бюджеттары аҡсаhы иҫәбенә дәүләт капитал hалыуҙары күҙ уңында тотола.  БР Президентының  матбуғат хеҙмәте.