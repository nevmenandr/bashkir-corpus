2 февралдә Республика йортонда Башҡортостан Президенты Мортаза Рәхимов Төрки мәҙәниәтте һәм сәнғәтте үҫтереү буйынса халыҡ-ара ойошманың (ТӨРКСОЙ) генераль секретары Дюсен Касеинов менән осрашты.  Мортаза Рәхимов, хеҙмәттәшлек итеү перспективаларын ыңғай баһалап, донъяның төрки халыҡтары араһында бәйләнештәрҙе артабан нығытыуҙа уңыштар теләне. ТӨРКСОЙ ағзаһы илдәрендә Әхмәтзәки Вәлиди мираҫын өйрәнеүгә ар­налған ғилми конференциялар, мәҙәни саралар үтәсәк.  Дюсен Касеинов һүҙҙәренсә, төрки телле илдәрҙең мәҙәниәт министрҙары советы 2010 йылды Әхмәтзәки Вәлиди йылы тип иғлан иткән.  Эшлекле һөйләшеүҙә беҙҙең республика менән ТӨРКСОЙ араһында мәҙәниәт һәм фән өлкәһендә хеҙмәттәшлек итеү, ижади, йәмәғәт ойошмаларының үҙ-ара бәйләнешен киңәйтеү мәсьәләләре тикшерелде.   Бынан тыш, 2010 йылдың майында Истанбулда Башҡортостан Республикаһының Фән һәм мәҙәниәт көндәре уҙғарыласаҡ. 