Өфөлә ошо ялда сәғәт 12-лә М.Ғафури исемендәге Башҡорт дәүләт академия драма театры алдында Бөтә Рәсәй «Милләттәр кросы»на старт бирелде.  Беҙҙең фотоһүрәттәрҙән күренеүенсә, Өфөлә үткән был шәмбе сараһында төрлө йәштәге кешеләр ҡатнашып, йән һәм тән ҡәнәғәтлеге алды, дуҫтары менән аралашты, фотоға төштө, башҡаларға ҡараны һәм үҙен күрһәтте.   Хатта көн дә, нәҡ ошо халыҡ байрамы өсөн кеүек ине тиерһең: күңелде наҙлап, күктән ҡояш йылмайҙы, битте һәм сәстәрҙе иркәләп, еләҫ ел иҫте, һауа көҙгөсә һалҡынса һәм саф ине.  Быйыл баш ҡалала ойошторолған спорт байрамы программаһы үҙ эсенә 1000 метрға VIP-йүгереүҙе, уҡыусылар өсөн айырым йүгереүҙе, вуз, ссуз студенттары һәм баш ҡала ойошмалары һәм предприятиелары өсөн йүгереүҙе алды.  Кросс йүгереү халыҡты тағы ла шуныһы менән үҙенә йәлеп итә: уның тәғәйен ҡағиҙәләре юҡ.  
«Милләттәр кросы» – республика тормошондағы социаль әһәмиәткә эйә булған сара булып тора һһм халыҡты, бигерәк тә йәштәрҙе һәм балаларҙы физик культураға йәлеп итеү, сәләмәт йәшәү рәүешен пропагандалауҙа ҙур роль уйнай.  
«Милләттәр кросы – 2010» шулай уҡ Стәрлетамаҡ, Нефтекама, Салауат, Туймазы, Белорет, Октябрьский, Сибай, Күмертау ҡалаларында ла уҙҙы. Уны йыл да Өфө ҡала хакимиәтенең физкультура һәм спорт буйынса комитеты һәм БР-ҙың Йәштәр сәйәсәте һәм спорт министрлығы ойоштора.  Т.АМАНОВ. Был халыҡты иң күп йәлеп иткән һәм һәр ҡалала уҙған спорт сараһы Башҡортостанда етенсе йыл рәттән үткәрелә. 