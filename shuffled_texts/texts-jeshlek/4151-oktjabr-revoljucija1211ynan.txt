Баҡтиһәң...  Йәмәғәтселектән фекерен өйрәнеү Бөтә Рәсәй үҙәге ойошторған һорау алыу һөҙөмтәләре буйынса, Рәсәй халҡының яртыһынан ашыуы илебеҙҙә 4 ноябрҙә ниндәй байрам билдәләнеүен (51 процент) бөтөнләй белмәй, ә байрамдың дөрөҫ атамаһын халҡыбыҙҙың 16 проценты ғына әйтә алған. 2004 йылдың 16 декабрендә РФ Дәүләт Думаһы «Хәрби дан көндәре тураһында (Рәсәйҙең еңеү көндәре)» федераль законға өс уҡыуҙа ла өҫтәмәләр индерҙе һәм 7 ноябрь байрамын (Татыулыҡ һәм берҙәмлек көнө) 4 ноябргә күсереп, уны Халыҡтар берҙәмлеге көнө тип билдәләне.  Аналитиктарҙың фекеренсә, байрамдың көнөн күсереүҙең төп сәбәбе быға тиклем Совет осоронда һәр 7 ноябрҙә билдәләнгән Октябрь социалистик революцияһы байрамы менән бәйләнеште тулыһынса өҙөргә тырышыу.  Закон проектының аңлатма өлөшөндә: «1612 йылдың 4 ноябрендә Кузьма Минин һәм Дмитрий Пожарский етәкселегендәге халыҡ ополчениеһы яугирҙары штурм менән Ҡытай-ҡаланы алып, Мәскәүҙе Польша интервенттарынан азат итә, милләтенә, диненә һәм йәмғиәттәге социаль хәленә ҡарамайынса оло ҡаһарманлыҡ һәм ойошҡанлыҡ өлгөһөн күрһәтә», – тип теркәлгән.   
1917 йылдағы революция һәм унан һуңғы ваҡиғалар Мәскәүҙе Польша интервенттарынан азат итеү һәм Кузьма Мининдың вафат булыуын билдәләү туҡтап ҡала.  Мәктәп йылдарындағы тарих дәрестәренән белеүебеҙсә, 1917 йылдың 7 ноябрҙән 8 ноябргә (яңы стиль буйынса) ҡарай төнөн Петроград ҡалаһында Рәсәй пролетариаты тарафынан восстание күтәрелә, Нева йылғаһында тороусы «Аврора» крейсеры ата, ҡоралланған эшселәр, һалдаттар һәм матростар почтаны, телефонды, телеграфты һәм Ҡышҡы һарайҙы баҫып ала, Ваҡытлы Хөкүмәт ҡолатыла һәм Советтар власы иғлан ителә.   Шунан алып етмеш йылдан ашыу 7 ноябрь көнө – Октябрь революцияһы байрамы тип билдәләнә килде.  Т. АМАНОВ.
 
4 ноябрь 2005 йылдан алып Рәсәйҙә Халыҡтар берҙәмлеге көнө тип билдәләнә һәм дәүләт байрамы булараҡ, ял көнө тип иҫәпләнә.  