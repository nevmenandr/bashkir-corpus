БР Хөкүмәте Премьер-министры Раил Сарбаев баш ҡаланың «Көньяҡ» биҫтәһендә урынлашҡан 46-сы поликлиникала булды.  Шуны ла билдәләргә кәрәк: карта сиктәрендә медицина, социаль, дисконт, транспорт, һалым һәм банк – барлығы ете программа тормошҡа ашырыла. Премьер-министр ошо уҡ поликлиника базаһында булдырылған сәләмәтлек үҙәген дә  ҡараны. Ул – «Башҡортос­тандың социаль картаһы» системаһының медицина ҡушымтаһы индерелгән һәм уңышлы бойомға ашырылған һауыҡтырыу-профилактика учреждениеларының береһе.  Элегерәк док­торҙар пациентҡа кәрәкле ҡағыҙҙар яҙыуға 20 минуттан ашыу ваҡытын сарыф итһә, хәҙер иһә ике минут та етә. Поликлиникала 2007 йылдан эшләгән «Башҡортостандың социаль картаһы» Киров районының 37 400 кешеһен хеҙмәтләндерә.  БР һаулыҡ һаҡлау министры Андрей Евсюков белдереүенсә, социаль карта медицина документтары тултырғанда, теркәү урындарында һәм табип бүлмәһендә тотҡарлыҡтар булмаһын өсөн бик уңайлы.  Карта менән социаль ярҙам федераль бюджет иҫәбенә күрһәтелгән граждандар файҙалана.  Бөгөн «Башҡортостандың социаль картаһы» хеҙмәте менән республиканың 150 меңдән ашыу халҡы файҙалана, киләсәктә ул һәр кешегә мөмкин буласаҡ.