Һауа шундай саф, шундай татлы!  Күкрәктәр киңәйгәндәй, ҡан таҙарғандай, ҡараштар асылғандай.  Салауат районы. Ҡояш йылыһына ҡар ирей.  Бөрөләнгән ҡайын суҡтарында, сырҡ-сырҡ килеп ҡояшта ҡыҙынған турғайҙарҙа, сабыйҙарын күтәреп барған ата-әсәлә, етәкләшеп килгән йәш ҡыҙ менән егеттә, уларҙың бер-береһенә төбәлгән һөйөү тулы ҡараштарында бар тереклек йәме, бар кешелек ғәме бит! «Аһ!  Бар кешене бәхетле итә алһаң, ошо донъяла барлығыңдан алған ләззәтте бөтәһе менән бүлешһәң ине!» – тип ҡуям. ...Әллә ниңә күңелем тулыша.  Матурлыҡ, һөйөү, өмөт һәм ышаныс уятырҙай, йән терелткес, йән йәшәрткес көс бирерҙәй яҙ беҙҙең күңелдәргә ҡасан килер икән? Ғазаптарҙан, ваҡлыҡтарҙан, үпкәләрҙән, үс-нәфрәттән, көнләшеүҙән мәңгегә азат булһаҡ ине.  Күкрәгеңдән ҡайнар йөрәгеңде һурып ал да, икенсе ҡояш итеп, тар һәм һалҡын күңелдәрҙәге ҡарҙы иретһәң ине. Әллә ниңә моңланып йырлағы, илһамланып шәп шиғыр яҙғы килә.  Ижадсы бәхетенә тиң бәхет бармы икән донъяла?! Хоҙайҙыҡына тиң илаһи  бер ҡөҙрәткә, мөғжизә тыуҙырырҙай бер көскә эйәмен кеүек.  Әллә ниндәй эске рәхәтлек, кинәнес тойғоһо кисерәһең.  Ә тышта яҙ...  Бөтә ерҙә яҙ еҫе аңҡый.  Ә тышта яҙ!..  Күптәребеҙ, күҙле көйө һуҡыр кеүек, юҡ-бар зарҙар, буш һәм алдатҡыс мәшәҡәттәр аша бер нәмәгә иғтибар итмәй, тирә-яғыбыҙҙағы матурлыҡты, тәбиғәт тыуҙырған гүзәллекте тоймай, хатта тойорға ла теләмәй! Бар тәбиғәт йәшәргән, яңы дауам, яңы үҫеш алған саҡ. Ә тышта яҙ...  Ҡар бөтөр-бөтмәҫтән сибек кенә умырзаяның ҡояшҡа ынтылғанын күреп, күңел сәскәләре терелһә ине.  Һәр тараф нурҙар менән балҡый.  Ҡояш йылмая.  Ә беҙҙең йылыбыҙ үҙебеҙҙән артмай, нур, яҡтыһы кәмегән йондоҙға әйләнеп барабыҙ... Гөлшат НУРДӘҮЛӘТОВА. Ул иҫертә, илһамландыра, күңелдәрҙе иләҫ-миләҫ итә. 