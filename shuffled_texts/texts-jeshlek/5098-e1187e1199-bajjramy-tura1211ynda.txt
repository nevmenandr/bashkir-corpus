БР Президентының матбуғат хеҙмәте. 31 мартта Башҡортостан Республикаһы Президенты М. Рәхимов «2010 йылда Еңеү көнөн байрам итеү тураһында» бойороҡҡа ҡул ҡуйҙы. Башҡортостан Республикаһы Президенты Хакимиәтенә Бөйөк Ватан һуғышы ветерандарына Еңеү көнө менән ҡотлау открыткалары әҙерләүҙе һәм тапшырыуҙы ойоштороу бурысы йөкмәтелде. Уға ярашлы, Башҡортостан Хөкүмәтенә Өфө ҡалаһы ҡала округы хакимиәте, республиканың Хәрби комиссариаты һәм Һуғыш, хеҙмәт, Ҡораллы  Көстәр һәм хоҡуҡ һаҡлау органдары ветерандарының республика советы менән берлектә 8 һәм 9 майҙа Өфөлә сәскәләр һәм веноктар һалыуҙы, Еңеү паркының мемориаль комплексында Советтар Союзы Геройы, генерал Т. Күсимовтың һәм генерал М. Шайморатовтың бюстарын асыу тантанаһын, Конгресс-холда байрам концертын һәм Бөйөк Ватан һуғышы ветерандарын ҡабул итеү тантанаһын, В. Ленин исемендәге майҙанда хәрби парад һәм театрлаштырылған тамаша әҙерләргә һәм үткәрергә ҡушылды.
 Ҡала һәм район хакимиәттәренә Хәрби комиссариат бүлектәре, һуғыш һәм хеҙмәт ветерандары советтары, йәмәғәт берекмәләре менән берлектә һәйкәлдәргә һәм обелискы­ларға веноктар һәм сәскәләр һалыуҙы ойоштороу, тантаналы һәм күмәк мәҙәни саралар үткәреү, Советтар Союзы Геройҙарын, Дан ордены кавалерҙарын, фронтовиктарҙы һәм тыл эшсәндәрен, Бөйөк Ватан һуғышы ветерандарының тол ҡатындарын тәбрикләүҙе ойоштороу тәҡдим ителде.
