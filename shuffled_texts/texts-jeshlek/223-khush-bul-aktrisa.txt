92-се йәшендә Башҡортостандың халыҡ артистка һы Фәриҙә Мирсаяп ҡыҙы КАМАЛЕТДИНОВА беҙҙең аранан китте. Башҡортостан йәмәғәтселеге актриса менән кисә уның фатирында хушлашты. Салауат районының Малаяҙ ауылында  1916 йылдың 25 авгусында  донъяға килгән актриса үҙенең тәрән драматизм, шул уҡ ваҡытта еңелсә юмор менән   һуғарылған  образдары аша тамашасы күңелен  яуланы.  Башҡортостандың  театр сәнғәте ҙур юғалтыу кисерҙе.  М. Fафури исемендәге Башҡорт дәүләт  академия драма театрында 1935 йылда ижад юлын  башлаған актриса унда 1977 йылға тиклем эшләне.  Ул шулай уҡ «Хеҙмәт  ҡаҙаныштары»  миҙалы, БАССР-ҙың Почет грамоталары менән бүләкләнгән. Башҡортостан Президенты Мортаза Рәхимов,  Дәүләт Йыйылышы – Ҡоролтай Рәйесе Константин Толкачев, Хөкүмәт Премьер-министры Рафаэль Байдәүләтов  һәм башҡа рәсми вәкилдәр ҡул ҡуйған некрологта: «Талантлы  актриса,  сағыу шәхес, яҡшы кеше Фәриҙә Мирсаяп ҡыҙы Камалетдинова хаҡындағы яҡты хәтер беҙҙең йөрәктәрҙә мәңге  һаҡланыр», – тиелә.  Башҡортостандың театр сәнғәтен үҫтереүҙәге өлөшө өсөн Фәриҙә Камалетдиноваға 1964 йылда – «Башҡортостандың атҡаҙанған артистка һы», 1972 йылда «Башҡортостандың халыҡ артистка һы» исеме бирелгән.   Үҙенең сағыу булмышы, тәбиғи актерлыҡ таланты, ижади энергия һы менән айырылып торған Фәриҙә Мирсаяп ҡыҙы  Полина (»Доходное место», А. Островский), Агафья Тихонова (»Женитба»,  Н. Гоголь),  Гөлбикә (»Яңғыҙ ҡайын», М. Кәрим), Мәрзиә (»Ул ҡайтты», Ә. Атнабаев), Зөлфиә (»Бажалар», И. Абдуллин), Валя (»Йөрәк менән шаярмайҙар», И. Абдуллин), Тоня Туманова (»Как закалялась сталь», Н. Островский), Пелагея (»Мещане», М. Горький), Бианка (»Отелло», У. Шекспир), Матрена (»Власть  тьмы», Л. Толстой), Ширин (»Фәрхәт  һәм Ширин», Х. Ниязи), Һандуғас (»Зимагорҙар», С. Мифтахов), Зөлхәбирә  (»Айгөл иле», М. Кәрим), Рәйхан (»Рәйхан», Н. Иҫәнбәт), Кормилица (»Ромео и Джульетта», У. Шекспир) кеүек сағыу образдарҙы сәхнәгә алып  сыҡты. Актриса Фәриҙә Камалетдинова ғүмер буйы БАССР-ҙың, РСФСР-ҙың халыҡ артисы Хөсәйен Ҡудашевтың тоғро юлдашы булды.