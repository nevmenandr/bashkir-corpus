Проектҡа һалынасаҡ инвестицияларҙың күләме яҡынса 10 – 15 миллион доллар тәшкил итәсәк.  Компания технологияһы буйынса республикала юлдарҙың 50 процентынан ашыуы төҙөләсәк һәм төҙөкләндереләсәк. Республика йортонда БР Президенты Мортаза Рәхимов «Матрекс» компанияһының Директорҙар советы рәйесе, компания етәксеһе Майкл Брайант менән осрашты.  Осрашыу барышында  Өфөлә модификацияланған битум эмульсияһын етештереү буйынса заводты берлектә төҙөүгә ҡағылған яңы проект тикшерелде.  Һөйләшеүҙә Канаданың автомобиль юлдары, күперҙәр, аэродромдарҙың осоу-ултырыу һыҙаттарын төҙөү һәм ремонтлау технологияларын эшләү өлкәһендә махсуслашҡан «Матрекс» компанияһы менән республика араһындағы хеҙмәттәшлек мәсьәләләре ҡаралды. 