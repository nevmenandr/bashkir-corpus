Ошо көндәрҙә Башҡортостандың һәм Рәсәйҙең атҡаҙанған сәнғәт эшмәкәре, Салауат Юлаев исемендәге дәүләт премияһы лауреаты, күренекле режиссер Лек Вәлиевтың тыуыуына 75 йыл тула. Бөгөн Лек Вәли улы тәрбиәләгән сәхнә оҫталары театрҙарҙа уңышлы хеҙмәт итә.
20 апрель 5-тә сәғәт Мәжит Ғафури исемендәге Башҡорт  дәүләт академия драма театрында уҙасаҡ хәтер кисәһендә театр йәмәғәтселеге, төрлө теа­трҙарҙан вәкилдәр, яҙыусылар, сәхнә ветерандары, Өфө сәнғәт академияһы студенттары ҡатнашасаҡ. Лек Вәли улы 1971 йылдан 1981 йылға тиклем Мәжит Ғафури исемендәге Башҡорт дәүләт академия драма театрының баш режиссеры булып эшләй.  А. Мөбәрәков исемендәге Сибай башҡорт дәүләт драма, Башҡорт дәүләт ҡурсаҡ театрында эшләй.  Режиссер ҡуйған спектаклдәр араһында М. Кәримдең «Салауат»,  И. Йомағоловтың «Нәркәс», С. Айытматовтың «Хуш, Гөлһары», Н. Асанбаевтың «Ҡыҙыл паша» драмалары айырым урынды алып тора. Уның Н. Асанбаевтың «Һыу юлы», «Зәйтүнгөл», «Аҡ сирендәр» , И. Абдуллиндың «Тиле йәшлек»,  Ғ. Әхмәтшиндың «Тальян гармун» һәм «Яр буйында усаҡтар», Ә. Атнабаевтың «Ут», «Мөхәббәт хаҡында йыр», Р. Сафиндың «Йәнбикә», «Мут егет», «Ғәзизәкәй балдыҙ» һәм башҡа бик күп спектаклдәре театр йылъяҙмаһында лайыҡлы урын биләй. Лек Вәли улы төрлө йылдарҙа уҡытыусылыҡ эшен дә башҡара.  Т. АМАНОВ.