Кисә Конгресс-холда РФ Президен­тының Волга буйы  федераль округындағы тулы хоҡуҡлы вәкиле Г. Рапота республикабыҙҙың 40-тан ашыу эре йәмәғәт, дини һәм милли ойошмалары вәкилдәре менән осрашып, уларҙы Башҡортостан Рес­публикаһы Президенты вазифаһын ваҡытлыса башҡарыусы Рөстәм Хәмитов менән таныштырҙы. Бер һүҙ менән әйткәндә, йәмәғәтселектең БР Президенты вазифаһын ваҡытлыса башҡарыусы Р. Хәмитовты һәм уның республиканы артабан социаль-иҡтисади яҡтан үҫтереү тураһындағы тәҡдимдәрен хуплаған конструктив һөйләшеү булды.
		 БР Президентының матбуғат хеҙмәте. Мәҫәлән, БР Фәндәр академияһының вице-президенты, БР Йәмәғәт палатаһы рәйесе Әсхәт Ғүмәров етәкселәрҙең эш хаҡын түләмәүенә бәйле законға үҙгәрештәр индереү кәрәклегенә иғтибар йүнәлтте.  Йәмәғәтселек вәкилдәре үҙҙәренең сығыштарында урындағы үҙидараны, эшҡыуарлыҡты үҫтереү, инвалидтарҙың мәсьәләләрен хәл итеү буйынса аныҡ тәҡдимдәрен еткерҙе. БР Президенты вазифаһын ваҡытлыса башҡарыусы Р. Хәмитов, граждандар йәмғиәте институттары булараҡ, йәмәғәт берекмәләренең илде үҫтереүҙәге эшмәкәрлеген юғары баһаланы.  РФ Президентының тулы хоҡуҡлы вәкиле йәмәғәт ойошмаларының берҙәм эшләүе һөҙөмтәһендә Башҡортостанда оҙаҡ йылдар дауамында сәйәси хәлдең тотороҡло һаҡланыуын һыҙыҡ өҫтөнә алды һәм, килеп тыуған бөтә социаль мәсьәләләрҙе цивилизациялы хәл итеүҙең мөһимлеген билдәләп, бының өсөн бөтә инструменттар ҙа бар, тине. Ул йәмәғәт берекмәләре менән хеҙмәттәшлек итергә, уларҙың инициативаларын ҡарарға әҙер булыуын белдерҙе.  Ә БР Ҡатын-ҡыҙҙар союзы рәйесе Рәшиҙә Солтанова республика Хөкүмәте составына ҡатын-ҡыҙҙарҙы индереү, улар­ҙы шулай уҡ район-ҡала хакимиәттәре башлыҡтары вазифаһына тәҡдим итеү, ғаилә институтын нығытыу маҡсатында «Әсәлек даны» миҙалының статусын «Ата-әсәлек даны» миҙалы итеп үҙгәртеү кәрәклеген билдәләне.