Боҙ спортын үҫтереү автономлы коммерцияға ҡарамаған ойошма президенты Сергей Трофимец Өфөлә төҙөләсәк бассейнлы һәм боҙ ареналы заманса физкультура үҙәген тултырыу һәм уның эшен ҡулай ойоштороу буйынса спорт берләшмәһенең тәҡдимдәрен яңғыратты. Миәкә районының Исламғол ауылында йәшәүсе Әнисә Рәхмәтуллина ауылдаштары исеменән республика Башлығына Өйәҙе ауылы аша авария хәлендәге күперҙе капиталь ремонтлауға һәм Елдәр ауылында район дауаханаһы бүлексәһенең эшен ҡайтанан ҡайтарыуҙа булышлыҡ итеү һорауы менән мөрәжәғәт итте. Өфөлә йәшәүсе Татьяна Хлёсткина һәм Снежана Йәнгилдина экология клубы эшмәкәрлеге тураһында һөйләне һәм «Күс» экологик мәғариф үҙәге ойоштороу буйынса пландары менән уртаҡлашты. Төбәк етәксеһе республика халҡы менән биләмәләрҙе, социаль өлкәне, мәҙәниәтте һәм спортты үҫтереү мәсьәләләре буйынса фекер алышты. Граждандарҙы ҡабул итеү йомғаҡтары буйынса Башҡортостан Хөкүмәтенә, республика министрлыҡтарына һәм ведомстволарға тейешле күрһәтмәләр бирелде.
 
16 майҙа Өфөлә Башҡортостан Башлығы Рөстәм Хәмитов граждандарҙы ҡабул итте.  Күренекле башҡорт яҙыусыһы, Салауат Юлаев исемендәге республика дәүләт премияһы лауреаты Ғәли Ибраһимовтың ҡыҙы Гүзәл Корнилаева менән төбәк Башлығы 2019 йылда әҙиптең тыуыуына 100 йыл тулыуға арналған сараларға әҙерләнеү һәм уларҙы уҙғарыу мәсьәләләрен тикшерҙе.