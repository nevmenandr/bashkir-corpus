
11 ноябрҙә Өфөлә Рәсәй Президентының Волга буйы федераль округындағы тулы хоҡуҡлы вәкиле Михаил Бабич һәм Башҡортостан Башлығы Рөстәм Хәмитов «Башнефть-Новойл» нефть эшкәртеү заводында булды.
«Башнефть-Новойл» нефть эшкәртеү заводы юғары сифатлы яғыулыҡ һәм төрлө тәғәйенләнештәге майҙар алыу өсөн углеводород сеймалын эшкәртеүгә махсуслашҡан.  Нефть эшкәртеү заводтары илдә эшкәртеү тәрәнлеге күрһәткестәре, Нельсон индексы, тоноҡ төҫтәге нефть продукттары етештереү йәһәтенән алдынғылар иҫәбенә инә.  Ул — илдәге предприятиеларҙың иң ҙурҙарының береһе һәм Рәсәйҙә, Урта Азия, Көнсығыш һәм Көнбайыш Европа илдәрендә һорау менән файҙаланған нефть продукттары, нефть химияһы продукцияһы сығара.  Нефть эшкәртеү заводтарын ҡарағандан һуң, Михаил Бабич, Рөстәм Хәмитов һәм «Башнефть» компанияһының идара рәйесе Андрей Шишкиндың эш осрашыуы булды.  Унда компанияны үҫтереү мөмкинлектәре тикшерелде.
 Предприятиела 1,3 мең кеше эшләй.
«Башнефть-Новойл» «Башнефть-Өфө нефть эшкәртеү заводы» һәм «Башнефть-Өфөнефтехим» предприятиелары менән берлектә «Башнефть» компанияһының берҙәм нефть эшкәртеү комплексына инә.  Технологик мөмкинлектәр «Евро-5» стандарты буйынса мотор яғыулығын сығарырға мөмкинлек бирә.