
19 февралдә Республика йортонда Башҡортостан Башлығы Рөстәм Хәмитов Рәсәй Федерацияһы Геройҙары Владимир Алимов һәм Рафиҡ Ихсанов менән осрашты.  Рафиҡ Ихсанов төбәк етәксеһенә 2015 йылдың ғинуарында республикала «Мин патриот» гражданлыҡ-патриотик тәрбиә биреү төбәк йәмәғәт ойошмаһы булдырылыуы хаҡында һөйләне.  Рөстәм Хәмитов ошо идеяны хупланы һәм әлеге мәсьәләне Рәсәй Президентының Волга буйы федераль округындағы тулы хоҡуҡлы вәкиле кимәлендә тикшерәсәге хаҡында белдерҙе. Рафиҡ Ихсанов һәм Владимир Алимов Башҡортостандың патриотик тәрбиә биреү менән шөғөлләнеүсе йәмәғәт ойошмаларын «Мин патриот» базаһында берләштереү теләген белдерҙе.  Уның эшмәкәрлеге үҫмерҙәр һәм йәштәр араһында социаль хәүефле күренештәрҙе иҫкәртеүгә, сәләмәт йәшәү рәүешен алып барыуға, милләт-ара һәм конфессия-ара татыулыҡ, илһөйәрлек тойғоһо, илебеҙҙең милли традицияларына һәм тарихына хөрмәт тәрбиәләүгә йүнәлтелгән.  Полковник Рафиҡ Ихсанов Башҡортостан Башлығына 20 февралдән 21-нә тиклем Өфөлә үтәсәк «Ватан Геройҙары вахтаһы» төбәк хәрби-патриотик акцияһы хаҡында ла һөйләне.  Осрашыуҙа яҡтар республикала гражданлыҡ-патриотик тәрбиә биреүҙе үҫтереү мәсьәләләрен тикшерҙе. Был артабан Өфөлә Волга буйы федераль округының гражданлыҡ-патриотик тәрбиә биреүҙең берҙәм үҙәген ойошторорға мөмкин буласаҡ.  Проект Рәсәй Президенты Хакимиәте һәм Рәсәй Федерацияһының Йәмәғәт палатаһы ярҙамында «Рәсәй Геройҙары ассоциацияһы» йәмәғәт ойошмаһы тарафынан тормошҡа ашырыла.  Акция йәштәр араһында спорт ярыштарына ярашлы үткәрелә. 
 «Вахта» сиктәрендә төбәк етәкселеге, ветеран ойошмалары менән осрашыуҙар уҙғарыла, мәктәптәрҙә, юғары уҡыу йорттарында, кадет корпустарында Ҡаһарманлыҡ дәрестәрен үткәреү, иҫтәлекле урындарға, Ватан өсөн һәләк булған Геройҙарҙың ҡәберлектәренә сәскәләр һалыу ойошторола.  Ойошма Рәсәйҙең Һауа-десант ғәскәрҙәре командующийы, генерал-полковник Владимир Шаманов етәкселегендәге «Рәсәй Геройҙары ассоциацияһы» менән хеҙмәттәшлек тураһында килешеү төҙөгән. Акция барышында Геройҙар делегацияһының ил төбәктәренә сығыуы күҙаллана. 