Алты көн дауамында Өфөнөң төрлө сәхнә майҙансыҡтарында милли драматургия әҫәрҙәре буйынса 15 спектакль күрһәтеләсәк.  Фестивалдең маҡсаты – республикала театр сәнғәтен һаҡлап ҡалыу һәм үҫтереү, театрҙарҙың ижади процесында төп йүнәлештәрҙе асыҡлау, бөтә театр һөнәрҙәре – актёрҙар, рәссамдар, режиссёрҙар, тәнҡитселәр араһында бәйләнештәрҙе нығытыу. Шулай уҡ фестиваль сиктәрендә оҫталыҡ дәрестәре һәм Рәсәйҙең алдынғы театр эшмәкәрҙәренең лекциялары ойошторола.
«Театр яҙы -2017» фестивале Мәжит Ғафури исемендәге Башҡорт академия драма театры алдындағы майҙанда сағыу тамаша һәм ҡатнашыусыларҙың парады менән башланды, ә Салауат башҡорт дәүләт драма театры Мостай Кәримдең «Ауыл адвокаттары» повесы мотивтары буйынса «Ерҙәштәр» спектаклен тәҡдим итте. 
20 апрелдә Мәжит Ғафури исемендәге Башҡорт академия драма театрында Башҡортостан Республикаһы Башлығы гранты иҫәбенә уҙғарылған «Театр яҙы» IX республика фестивален асыу тантанаһы үтте. Фестивалде асыу тантанаһында Башҡортостан Башлығы Рөстәм Хәмитов булды.
 Фестиваль программаһында республиканың барлыҡ профессиональ театр коллективтары, шулай уҡ Алексей Бахрушин исемендәге Дәүләт үҙәк театр музейы (Мәскәү) ҡатнаша. 