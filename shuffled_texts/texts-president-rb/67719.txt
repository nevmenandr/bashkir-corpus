Төбәк Башлығы ҡаһармандарҙың үлемһеҙ батырлығы иҫтәлегенә тантаналы марш менән үткән Рәсәй Эске эштәр министрлығының Өфө юридик институты курсанттарын һәм ике тапҡыр Советтар Союзы Геройы Муса Гәрәев исемендәге Өфө кадет корпусында тәрбиәләнеүселәрҙе сәләмләне. Рөстәм Хәмитов шулай уҡ ике тапҡыр Советтар Союзы Геройы Муса Гәрәевтең ҡәберенә, Дан мемориалының Геройҙар аллеяһындағы генерал-майорҙар Миңлеғәле Шайморатов менән Таһир Кусимовтың бюстарына һәм тыл эшсәндәре һәйкәленә сәскәләр һалды. Рәсәй Федерацияһы һәм Башҡортостан Республикаһы гимндары яңғырағандан һуң Ватанын һаҡлап, Бөйөк Ватан һуғышының яу яландарынан әйләнеп ҡайтмаған яугирҙәрҙе бер минутҡа тын ҡалып иҫкә алдылар. Республика етәксеһе Мәңгелек ут янындағы Советтар Союзы Геройҙары Александр Матросов менән Миңлеғәли Ғөбәйҙуллиндың һәйкәленә сәскәләр һалды. Паркта Рөстәм Хәмитов ветерандар һәм баш ҡала халҡы менән аралашты, уларҙы байрам менән ҡотланы, ныҡлы һаулыҡ һәм оҙон ғүмер теләне.
 
9 майҙа Өфөләге Еңеү паркында Башҡортостан Башлығы Рөстәм Хәмитов Бөйөк Ватан һуғышында Еңеүҙең 72 йыллығына арналған тантаналы сарала ҡатнашты.