Башҡортостан Башлығы республика Хөкүмәтенә Башҡортостан дәүләт хеҙмәте һәм идара итеү академияһы һәм Мәғарифты үҫтереү институтының дәүләт һәм муниципаль идаралыҡ органдары, предприятие, учреждение етәкселәрен, белгестәрен өҙлөкһөҙ уҡытыу өсөн профессиональ компетенциялар төбәк үҙәген ойоштороу буйынса берлектәге эшен яйға һалырға ҡушты.    Рөстәм Хәмитов республика Дәүләт Йыйылышы — Ҡоролтайға йыллыҡ Мөрәжәғәтнамәһендә төбәктәге киң мәғлүмәт сараларын яңыртыу, телемедицина мөмкинлектәре, мәғариф, агросәнәғәт комплексы мәсьәләләренә лә туҡталды.
 Рөстәм Хәмитов Башҡортостан Дәүләт Йыйылышына йыллыҡ Мөрәжәғәтнамәһендә дәүләт һәм муниципаль хеҙмәткәрҙәрҙең кадрҙар составына, уларҙың компетенцияһына һәм профессиональ әҙерлегенә ҙур иғтибар бүлде.
2012 йылдан республиканың Кадрҙар сәйәсәте концепцияһы эшләй, тип билдәләне республика етәксеһе.  — Ошо йәһәттән власть органдарына яҡшы хеҙмәткәрҙәр һайлап алыу мәсьәләләре буйынса кадрҙар агентлығына мөрәжәғәт иткән эшҡыуарлыҡ структураларынан күп нәмәгә өйрәнәһе бар, тип иҫәпләйем.  Был өлкәлә профессиональ ҡарашҡа һәм инновацияларға таяныу мотлаҡ». Башҡортостан Башлығы дәүләт һәм муниципаль идаралыҡ органдары, предприятие һәм учреждение етәкселәрен, белгестәрен өҙлөкһөҙ уҡытыу өсөн профессиональ компетенциялар төбәк үҙәген ойоштороу мәсьәләһен күтәрҙе.  Киләһе ярты йылда Башҡортостан Башлығы Хакимиәте республика Хөкүмәте менән берлектә кадрҙар сәйәсәтен камиллаштырыу программаһын әҙерләргә һәм раҫларға тейеш. Шуға ҡарамаҫтан, яуаплы вазифаларға тәғәйенләгәндә ҡарарҙарҙың асыҡлығын һәм һөҙөмтәлелеген күтәреү төп бурыс булып ҡала.
«Ошо процестарҙы «һауыҡтырырға», эшкә алғанда, шул иҫәптән «Республика кадрҙары» порталы аша конкурс процедураларының асыҡлығына өлгәшеү мөһим.  Һәләтле белгестәргә юғары, яҡшы эш хаҡы түләнгән вазифа биләргә мөмкинлек биргән «социаль лифттар» тулыһынса эшләргә тейеш, — тип һыҙыҡ өҫтөнә алды Рөстәм Хәмитов. 