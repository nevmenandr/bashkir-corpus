
29 апрелдә Өфөлә Башҡортостан Башлығы Рөстәм Хәмитов «Йәшел Рәсәй» бөтә Рәсәй экологик өмәһе барышында уҙған «Минең Республикам» тәбиғәтте һаҡлау акцияһында ҡатнашты. Шәмбе өмәһе ғәҙәттәгесә май байрамдары алдынан тораҡ пункттарҙа экологик хәлде яҡшыртыу маҡсаты менән ойошторола.  Унда дәүләт власы органдары, муниципалитеттар, йәмәғәт ойошмалары, предприятиелар ҡатнаша. Башҡортостан биләмәләрҙе таҙартыу һәм төҙөкләндереү буйынса сараларҙа әүҙем ҡатнаша.  Төбәк етәксеһе Башҡортостан Республикаһы Башлығы Хакимиәте хеҙмәткәрҙәре менән бергә Александр Матросов исемендәге баҡса биләмәһен сүп-сарҙан һәм былтырғы япраҡтарҙан таҙартты. Был көндө Бөтә Рәсәй экологик өмәһе барышында төбәктә «Минең Республикам» яҙғы тәбиғәтте һаҡлау акцияһы, махсус һаҡланған тәбиғәт биләмәләрен – ҡурсаулыҡтарҙы, милли һәм тәбиғәт парктарын, заказниктарҙы һәм тәбиғәт ҡомартҡыларын тәртипкә килтереүгә һәм төҙөкләндереүгә йүнәлтелгән «Парктар маршы» уҙҙы.
