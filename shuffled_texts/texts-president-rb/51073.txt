
— «1000 велосипедсы көнө» спорт байрамында ҡатнашыусылар һаны йылдан-йыл арата бара, тимәк, был спорт төрө республикала киң үҫеш ала, — тине Рөстәм Хәмитов.  
  Йәкшәмбе, 19 майҙа, Өфөлә «1000 велосипедсы көнө» спорт байрамы үтте.  
2011 йылда велоуҙышта 350 кеше ҡатнашһа, 2012 йалда уларҙың һаны 1300-гә етте.  Быйылғы сарала дүрт меңдән ашыу спортсы ҡатнашты.  Быйыл велосипедсылар Ленин исемендәге майҙандан алып Конгресс-холл алдындағы майҙанға тиклем юл үтте.  Сараны ойоштороусылар булып БР Велосипедсылар союзы, ҡаланың Физик культура һәм спорт буйынса комитеты сығыш яһаны.  Конгресс-холл янында төрлө спорт ярыштары, конкурстар һәм уйындар үткәрелде.   – Велосипедсылар өсөн күберәк юлдар төҙөргә кәрәк.  Йыл һайын был көндө Рәсәйҙең барлыҡ ҡалаларында велоуҙыштар үткәрелә.  Башҡортостан баш ҡалаһында фестиваль өсөнсө тапҡыр үткәрелде.  Сара Халыҡ-ара велосипедсылар көнөнә ҡарата ойошторолдо.  Уҙышта республика Президенты Рөстәм Хәмитов, Өфө хакимиәте башлығы Ирек Ялалов һәм баш ҡаланың спорт комитеты рәйесе Сергей Степанов ҡатнашты.  