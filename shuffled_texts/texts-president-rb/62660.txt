Акционерҙар өсөн килемлелек буйынса тармаҡ лидерҙарының береһе булараҡ, «Башнефть» артабан да 2014 йылғы күрһәткестән кәм булмаған күләмдә ҙур дивидендтар (20 миллиард һум) түләргә ниәтләй.
«Башнефть» компанияһының 2020 йылға тиклемге төп бурыстары — хеҙмәтте һаҡлау, сәнәғәт хәүефһеҙлеге, тирә-йүнде һаҡлау өлкәһендә иң яҡшы тармаҡ күрһәткестәренә өлгәшеү, шулай уҡ нефть сығарыуҙа һәм уны эшкәртеүҙә инновация технологияларын индереү. 
12 октябрҙә Мәскәүҙә Башҡортостан Башлығы Рөстәм Хәмитов «Башнефть» акционерҙар нефть компанияһы асыҡ акционерҙар йәмғиәтенең Инвесторҙар көнөндә ҡатнашты, унда компанияның 2015-2020 йылдарға оҙайлы үҫеш программаһы һәм стратегияһы менән таныштырҙылар. Инвестиция берләшмәһе өсөн презентация башланыр алдынан Рөстәм Хәмитов Рәсәй энергетика министрының беренсе урынбаҫары, «Башнефть» акционерҙар нефть компанияһы асыҡ акционерҙар йәмғиәтенең Директорҙар советы рәйесе Алексей Текслер менән осрашты.  Компанияның ағымдағы етештереү һөҙөмтәләре, уның 2015 йылдың туғыҙ айындағы иҡтисади күрһәткестәре, инвестиция проекттарын ғәмәлгә ашырыу барышы тикшерелде.
