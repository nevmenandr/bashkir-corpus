
24 июлдә Башҡортостан Башлығы Рөстәм Хәмитов «Диңгеҙ Арктика геологик тикшеренеү экспедицияһы» асыҡ акционерҙар йәмғиәте генераль директоры Геннадий Казанинға Салауат Юлаев орденын тапшырҙы.  Геннадий Казанин – күренекле Совет һәм Рәсәй геофизигы, Анлантик океанында, Төньяҡ Боҙло океанының Баренцев һәм Кара диңгеҙҙәрендә бик күп диңгеҙ геофизик һәм сейсмик тикшеренеү экспедициялары ҡатнашыусыһы.  1986-1987 йылдарҙа Антарктикаға «Геолог Дмитрий Наливкин» ғилми-тикшеренеү судноһының беренсе походы менән етәкселек иткән, Рәсәй Фәндәр академияһының ғәмәлдәге ағзаһы.  Хәҙер Геннадий Казанин хәйриәлек эшмәкәрлеге менән әүҙем шөғөлләнә – Мурманскиҙағы һәм үҙе тыуып үҫкән Башҡортостандың Федоровка районы Покровка ауылындағы балалар йорттарына ярҙам итә.
— Геннадий Семенович республикаға, атап әйткәндә, Федоровка районына ярҙам күрһәтеү йәһәтенән ҙур эш алып бара.  Был эштәге ҡаҙаныштары өсөн Казанин Геннадий Семёновичты бүләкләү тураһындағы Указға ҡул ҡуйҙым, — тине Рөстәм Хәмитов.
 Бүләкләү тантанаһы Башҡортостан Башлығы ҡарамағындағы Фән буйынса советтың ултырышында үтте.